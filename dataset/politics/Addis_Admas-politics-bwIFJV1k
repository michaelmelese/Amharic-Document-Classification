ኢህአዴግ ሌላ አገር ያስተዳድራል እንዴ ?
አረ ገና ብዙ አለ ። በአዲስ አበባ ዩኒቨርስቲ አስተዳደሩን ተቆጣጥሮ የያዘ የለውጥ ጸር የሆነ ከፊውዳላዊ አስተሳሰብ ያልተላቀቀና በቡድናዊ አሰራር የተዋቀረ የምሁር ክምችት አለ ብለዋል ሚኒስትሩ ። የዩኒቨርስቲ ፕሮፌሰሮች ሸምድደው ፈተና ለመመለስ ነው የተማሩት ሲሉ ወቀሳ የሰነዘሩት ሚኒስትሩ ዩኒቨርስቲ ለቴክኖሎጂ ዳተኛ ሆነዋል እግራቸውን እየጐተቱ ነው ብለዋል ። አዲስ አበባ ዩኒቨርስቲ እያንቀላፋ ነውም ይላሉ ሚኒስትሩ ጁነዲን ሳዶ ። የሚኒስትሩን ወቀሳ አንብቤ ስጨርስ በጥሞና ማሰብ ጀመርኩ ። ይህችን አገር የሚመራት ማን ነው አልኩኝ ለራሴ ። ኢህአዴግ የሚል ምላሽ አገኘሁኝ ከራሴ ። አዎ 20 አመት ሙሉ ሲያስተዳድራት የቆየው ኢህአዴግ ነበር ። ታዲያ እንዴት ድንገት ተነስቶ በራሱ ላይ ይሄን ሁሉ ነቀፋ ይሰነዝራል ? ይሄን መመለስ የሚችለው ኢህአዴግ ብቻ ነው ።
ለነገሩ ኢህአዴግ ሁሌ እንዲህ ያለች መላ ያውቅበታል ። ድንገት ተነስቶ የነቀፋ ውርጅብኙን ሲያወርደው ግን የሌላ አገር መንግስት እንጂ 20 አመት ኢትዮጵያን ያስተዳደረ ፈጽሞ አይመስልም ። እኔማ አንዳንዴ ሌላ የሚመራው አገር ኖሮት ኢትዮጵያን በተጋባዥነት ወይም በፓርትታይም የሚያስተዳድራት ይመስለኛል ። ግራግብት የሚለኝ ደግሞ የት ከርሞ እየመጣ ነው ፊውዳል ኪራይ ሰብሳቢ ጥገኛ እያለ የሚዘልፈን ።
እንግዲህ ዩኒቨርስቲውም ሆነ ምሁሩ እንዲህ ከተነቀፉ ኢህአዴግም አይቀርለትም ማለት ነው ። ለምን ቢሉ ላለፉት 20 አመታት ሌላ ገዢ ፓርቲ አናውቅማ ከኢህአዴግ ሌላ ለዚህም ይሆናል ዶ/ር መረራ የችግሩ ምንጭ ራሱ ኢህአዴግ ነው ያሉት ።
አለበለዚያ ደግሞ ተጋባዥ መንግስት ከሆነ በግልጽ ይንገረን ። ዩኒቨርስቲውና ምሁራኑ እንዲህ እስኪሆኑ ኢህአዴግ የማንን ጐፈሬ እያበጠረ ነበር ? በሌሎችም ጉዳዮች እንዲሁ አይነት ጥያቄ ስላለኝ ነው ። አሁን ወደሌላ አጀንዳ ከመሄዳችን በፊት ከዚህ ቀደም የነገርችሁን ቀልድ ላስታውሳችሁ ።
ልጅ ወደ ት/ቤት ለመሄድ ደብተሩን ሸክፎ አባቱ ወዳሉበት በመሄድ 2 ብር እንዲሰጡት ይጠይቃል ። በኑሮ ውድነቱ ናላቸው የዞረው አባት 2 ብር ? ለምን ሲሉ ቁጣ ባዘለ ቃና ይጠይቁታል ልጃቸውን ። ልጅም ገንዘቡን ለምን እንደፈለገው ሲያስረዳ ት/ቤት የሚታይ የአስማት ትርኢት ስላለ ይላል ። አባት ልጃቸው በነገራቸው ነገር ከልክ በላይ ተገርመው እና 2 ብር የፈለከው አስማት ለማየት ነው አሉት ረጋ ብለው እያዩት ። እርጋታቸው የጤና እንዳልሆነ የጠረጠረው ልጅም አንገቱን በአዎንታ ነቀነቀ ።
አባትም ይሄን ሁሉ ቤተሰብ በዚህች ደሞዝ ከማስተዳደር የበለጠ አስማት አለ እንዴ ? አሉትና ድምጹን አጥፍቶ ወደ ት/ቤቱ ሄደ ። ይህቺን ቀልድ የደገምት ባልተለመደ ሁኔታ የቀልድ ድርቅ መከሰቱን በመስማቴ ቀልድ የመፍጠር ተሰጥኦ አለን የሚሉ ወገኖችን ለመነሸጥ ነው ። ሌላው ምክንያት ደግሞ ሰሞኑን አንዲት ከአሜሪካ ለእረፍት የመጣች ወዳጃችን አዲስ ቀልድ ንገሩኝ ብላን አይናችን ፈጥጦ ስለነበር ነው ። እውነት ግን ለምን አዳዲስና ወቅታዊ ቀልዶች ከጆሯችን ራቁብን ? የዚህ አይነት ቀልዶች የኑሮ ውድነቱ በተከሰተ ሰሞን እንሰማ እንደነበር ያስታወሰን አንድ ወዳጃችን የኑሮ ወድነቱ የእለት ተእለት ህይወታችን ሲሆንና እየተላመድነው ስንመጣ ቀልድ መፍጠሩንም ተውነው በማለት ሊያስረዳን ሞከረ ። ሌላኛው ጓደኛችን ደግሞ እንዲህ አለ አያችሁ አሁን ሁላችንም የምንኖረው እንደ እኚያ አባት በአስማት ነው ስለዚህ የአስማቱን አይነት ቀልድ መፍጠር አንችልም የመጀመሪያውን አስተያየት የሰነዘረው ወዳጃችን ሌላ ሃሳብ አከለ ህዝብ ሲቀልድ ጥሩ ነው ምሬቱንና ጭንቀቱን ያስተነፍስበታል በማለት ። የአሜሪካዋ እንግዳችን ሃሳቡን በመደገፍ ማጠናከሪያ የሚመስል ነገር ተናገረች ። ህዝቡ በኑሮ ውድነትና በሌሎች የተለያዩ ችግሮች ተወጥሮ እንደሌላው ጊዜ ከምሬቱ ውስጥ ቀልድ አለመፍጠሩ ጥሩ ምልክት አይደለም በቀልድ እኮ በውስጡ ያመቀው ነገር ሁሉ ይወጣለታል እንግዲህ እነዚህ በወቅታዊው የቀልድ ድርቀት ዙሪያ የተሰነዘሩ አስተያየቶች ተራ ዜጐች የሰጡት መላ ምት እንጂ በሳይንስና በጥናት የተደገፉ አይደሉም ። በተለይ መንግስትና የፖለቲካ ፓርቲዎች ግን በፖለቲካው በኤኮኖሚውና በሌሎች ማህበራዊ ጉዳዮች ላይ በየጊዜው በህዝቡ የሚፈጠሩ ቀልዶችን አሰባስበው በባለሙያ ቢያስጠኑ ብዙ ሊጠቀሙ እንደሚችሉ አምናለሁ ። ህዝቡ የፖለቲካ ቀውስ ሲፈጠር የተቃዋሚ አመራሮች ወህኒ ቤት ሲገቡ ምርጫ ሲካሄድ ፖለቲከኞች ቃል የገቡለትን ሲክዱት በዋጋ ንረት በቅጡ መኖር ሲያቅተው ሌላ ምንም ማድረግ ባይችል እን ራሱ ምርጥ ቀልድ ፈጥሮ ስቆና ሌላውንም አስቆ ከችግሩ ወይም ከችጋሩ ጋር ይላመዳል ። እናላችሁ ያቺ የአሜሪካዋ እንግዳችን የቀልድ ያለህ እንዳለች አንድም አዲስ ቀልድ ሳንነግራት የዋጋ ጭማሪ የተደረጉባቸውን ምግቦችና መጠጦች ዝርዝር ብቻ ስትሰማ ሰንብታ የማርና ወተት አገር እያሉ ወደ ያቆላምጧት አሜሪካ ተመልሳ ሄደች ።
የሚገርማችሁ ታዲያ እንግዳችንን ኤርፖርት ሸኝቼ ወደ ቢሮዬ ስመለስ አንድ ጋዜጠኛ ወዳጄ ጮማ የሆነ ቀልድ ነገረኝና ወደ ቦሌ አየር መንገድ ልመለስ ምንም አልቀረኝም ነበር ። ሆኖም አውሮፕላኑ ተነስቶ እንደሚሆን ገመትኩና ተስፋ ቆርጬ የቀልዱን ጮማ ራሴው አጣጥመው ገባሁ ። ህዝብ መቀለድ ሲተው ጥሩ ምልክት አይደለም በሚል ከዳያስፖራዋ የሰማሁት አስተያየት ከንክኖኝ ነበርና አዲስ ቀልድ መስማቴ ትንሽ የመረጋጋት ስሜት እንደፈጠረብኝ አልሸሽጋችሁም ። እንዴ ለምን አልረጋጋም ? በአንድ በኩል የኑሮ ውድነት በዚያ ላይ እንደ ድሮ ሳቅ የለ እልም ያለ ድብርት አይደለም እንዴ ?
እውነት እኮ የፓርላማውም ድራማ ቀረ እኮ የፓርላማ መቀመጫዎች በሙሉ በኢህአዴግ ቁጥጥር ስር ከዋሉ ይኸው ሁለት አመት ገደማ መሆኑ አይደል ሁለት አመት ያለ ቀልድ አይከብድም ? ከምር ነው የምላችሁ ተቃዋሚዎች ለፓርላማው ለዛና ውበት አጐናጽፈውት እንደነበር የገባኝ ከምክር ቤት ከወጡ በኋላ ነው ሰው ካልሄደና ካልሞተ አይመሰገንም የሚል ተረት አለ ልበል ባይኖርም እን የግድ መፈጠር አለበት ። የተረት ድርቅስ ፈጽሞ አይመታንም ! እኔ የምለው በተረት ብዛት ከአለም አንደኛ ነን አይደል ? በቀልድም ይሄን የመሪነት ደረጃ ማስጠበቅ አለብን የሚል ጠንካራ አቋም አለኝ ።
ፓርላማውን ሳስታውስ ምን ትዝ እንደሚለኝ ታውቃላችሁ ? ጠ/ሚኒስትሩ የአቶ ቡልቻ ክርክር ጠ/ሚኒስትሩ የአቶ ልደቱ በተረብ የተሳለ ሙግት ወዘተ ። ያ ደግ ዘመን ግን ተመልሶ የሚመጣ አልመሰለኝም ። የትኛው እንደሚሻል ቢጠየቁ አንዳንዴ ስለሚገግሙ እንጂ ተቃዋሚዎች የነበሩበት ይሻለኝ ነበር የሚል ምላሽ ይሰጣሉ ። ለምን መሰላችሁ እንን እሳቸው አገር በማስተዳደርና በፖለቲካ ስራዎች የተጠመዱት ቀርቶ እኛም እን ሳቅና ጨዋታ ይናፍቀናል ። እኔ የምለው ሌላ ሌላውን ስቀባጥር ጋዜጠኛ ወዳጄ የነገረኝን ጮማ የሆነች ቀልድ ሳልነግራችሁ ረሳሁት አይደል እንግዲህ አደራ ይህችን በስንት ጸሎትና እግዚኦታ የተገኘች ቀልድ በጥሞና ስሙኝ ።
የቀድሞው የፓርላማ አፈ ጉባኤ አዲሱን አፈ ጉባኤ ተቀብለው ሃላፊነታቸውን ሲያስረክቡ ነው አሉ ። የቀድሞው አፈ ጉባኤ ስለስራው ሁኔታ ለምሳሌ ለም/ቤት አባላት ስለተመደበው የንግግር ሰአት ስለ ምክር ቤቱ ደንብና ስርአት ማብራሪያ ሰጥተው ካጠናቀቁ በኋላ የፓርላማውን መዶሻ ለአዲሱ አፈ ጉባኤ ያስረክባሉ ። አዲሱ አፈ ጉባኤ መዶሻውን እያገላበጡ ሲመለከቱ ቆዩና ጥያቄ አቀረቡ ። መንቀያው የታለ ? ወደ መዶሻው እያዩ ። የቀድሞ አፈ ጉባኤም ፈጠን ብለው ነቅለን ጨርሰናቸዋል የቀረው አንድ ብቻ ነው እሱንም በዚህ ቀጥቅጠው አሏቸው አሉ ። አደርግ ነበር ። ለምን ቢባል የተቆጣውን የተከፋውን የተማረረውን ተስፋ የቆረጠውን ያኮረፈውን ወዘተ ከታመቀና ከታጨቀ መራር ስሜቱ በቀልድ ዘና እንዲል ። ይሄ ነገር ግሩም የህዝብ አስተዳደርና የአገር አመራር ብልሃት አይመስላችሁም ?
በነገራችን ላይ ስፖንሰር አፈላልጌ የ ቀልድ ባንክ የመክፈት ሃሳብ አለኝና በወቅታዊ ጉዳዮች ላይ ቀልድ አለን የምትሉ ቀልዶቻችሁን እንድታቀርቡ ተጋብዛችኋል ።
ማሳሰቢያ በኢህአዴግ ላይ የተቀለዱ ቀልዶችን አልቀበልም በሉ የቀልድ ቆሌን መለማመኑን አትዘንጉ ! የነገ ሰው ።



