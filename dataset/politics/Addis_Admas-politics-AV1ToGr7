ተቃዋሚዎች እንደ ዳይኖሰር ከጠፉ መንግስትም ይጐዳል !
የተቃዋሚዎችን ጥርስ ከማውለቅ የመኪናቸውን ጐማ ማስተንፈስ !
የብራዚልና የጀርመን ጨዋታ የ97 ምርጫን አስታወሰኝ ።

አብዛኞቹ የእግር ስ አፍቃሪዎች ሰሞኑን በብራዚል ላይ የደረሰውን ያልተጠበቀ ሽንፈት ለማመን አቅቷቸው ነው የሰነበቱት ። የጀርመን ቡድን በእግር ስ ጥበብ ዝናዋ በናኘው ብራዚል ላይ 7 ጐሎችን አግብቶ ጉድ ይሰራታል ብሎ ማን ገመተ ። እኛ ግን ምን እንደሚያገናኛቸው በእርጋታ የማስረዳት አገራዊ ሃላፊነት ተጥሎብናል ። አንደኛ ሁለቱም ውድድሮች ናቸው ። ሁለተኛ ደግሞ የሁለቱም ውጤት ዱብእዳ ነው ። የኢህአዴግም የብራዚልም ሽንፈት !
በነገራችሁ ላይ በ97ቱ ምርጫ የአዲስ አበባን ውጤት አምኖ መቀበል የተሳናቸው የኢህአዴግ አመራሮች ብቻ አልነበሩም ። ራሳቸው የቅንጅት መሪዎችም በዝረራ እናሸንፋለን ብለው አልገመቱም ነበር ።
በብራዚልና በጀርመን ጨዋታ የብራዚልን ዱብእዳ የሆነ ሽንፈት ማመን ያቃታቸው ቡድኖቹ ሳይሆኑ ደጋፊዎቹ ነበሩ ።
አሁን ደግሞ ወደ ሌላ ጨዋታ እንግባ ። ዚምባብዌ ውስጥ ነው አሉ በአዛውንቱ የሙጋቤ አገር ። በመቶዎች የሚቆጠሩ በጥባጭ ዝሆኖች ከተፈቀደላቸው የመኖርያ ክልል በመውጣት የነዋሪዎችን ማሳና ጐጆ እየደረማመሱት ይሄዱ ጀመር ። በፖለቲካ ቋንቋ ነውጠኛ ሆኑ ማለት ነው ዝሆኖቹ ። የዚምባቡዌ መንግስት ደግሞ ለ ነውጠኛ ተቃዋሚዎች እንጂ ለነውጠኛ ዝሆኖች ምላሽ ሰጥቶ አያውቅም ። እናም ትንሽ ታገሳቸው ። ዝሆኖቹ ግን መደረማመሱ ተመቻቸው መሰለኝ ደጋግመው ወደ ገበሬዎቹ ማሳ በመመላለስ የከፋ ውድመት አደረሱ ።
ይሄኔ መንግስት በነውጠኛ ተቃዋሚዎች ላይ መውሰድ የለመደውን እርምጃ ሊወስድባቸው የጦር መሳሪያውን መወልወል ጀመረ ቃታ ሊስብ ። የማታ ማታ ግን አማካሪ አይጥፋ ሃሳቡን ቀየረ ። እርምጃው በአለም አቀፍ የዱር እንስሳት መብት ተሟጋቾች ዘንድ መብጠልጠልንና መወንጀልን ስለሚያስከትል ሌላ መላ ተዘየደ በአማካሪዎቹ ሃሳብ አመንጭነት ። እናም የዚምባብዌ መንግስት በተለያዩ ድረ-ገጾችና አለም አቀፍ ሚዲያዎች ተከታዩን መልእክት አሰራጨ ።
በመላው አለም ለዱር እንስሳት መብት ተሟጋች ነን የምትሉ ወገኖች ሁሉ በመቶዎች የሚቆጠሩ ዱርዬ ዝሆኖች ከመኖሪያቸው ክልል ወጥተው የህብረተሰቡን ህይወት እየረበሹ ነውና በፍጥነት ደርሳችሁ በራሳችሁ ትራንስፖርት ሰብስባችሁ በመውሰድ ለምትፈልጉት ጉዳይ መጠቀም እንደምትችሉ እያሳወቅን ይሄን በአስቸይ ባታደርጉ ግን በዝሆኖቹ ላይ የማያዳግም እርምጃ ለመውሰድ እንደምንገደድ እንገልጻለን ።
መረጃው በተሰራጨ 24 ሰአት ባልሞላ ጊዜ ውስጥ ከዱር እንስሳት መብት ተሟጋች ድርጅቶች አንዱ በፈጣን አውሮፕላን ዚምባብዌ ገጭ አለ ። ወዲያው ከመንግስት ጋር ተደራድሮ ዝሆኖቹን ሰበሰበ ። እድሜ ለመብት ተሟጋቾች ! የዚምባብዌ ዝሆኖች ነውጠኛ በሚል ተፈርጀው በጅምላ ከመረሸን ተረፉ ። የበለጠ ከሚያውቃቸው የአፍሪካ መንግስት ይልቅ በዱር እንስሳትነታቸው ።
ከላይ የቀረበውን ታሪክ ያወጋኝ አንድ የቅርብ ወዳጄ ነው አነበብኩት ብሎ ። እኔ ታዲያ ወዲያው አንድ ሃሳብ ብልጭ አለልኝ ። ዶሮ ብታልም ጥሬዋን እንዲሉ ዝሆኖቹ ከጅምላ ጭፍጨፋ የዳኑበትን ምስጢር ለአፍሪካ ተቃዋሚዎች ለምን አንጠቀምበትም አልኩኝ ለራሴ ። ትንሽ በውስጤ ካብሰለሰልኩት በኋላ ግን ይኸው ለናንተም አቀረብኩት ። በዝሆኖቹ ታሪክ ኢንስፓየር ሆኜ ያመነጨሁትን አዲስ ሃሳብ ! ለየትኛውም የአፍሪካ መንግስት ከረባሽ ዝሆኖችና ከተቃዋሚዎች የቱን ትመርጣለህ የሚል ጥያቄ ቢቀርብለት ረባሽ ዝሆኖችን እንደሚመርጥ ሳይታለም የተፈታ ነው ።
እናንተ ስለአፍሪካ መንግስታት ያላችሁን ግንዛቤ በትክክል ባላውቅም እኔ ግን በአንድ ነገር እርግጠኛ ነኝ ። የአፍሪካ መንግስታት በምእራባውያን የኢኮኖሚ ተጽእኖ ስር ባይሆኑ ኖሮ እስካሁን ተቃዋሚዎች እንደ ዳይኖሰር ከምድረ ገጽ መጥፋታቸው አይቀርም ነበር ። ከተቃዋሚዎች ቀጥሎ እንደ ዳይኖሰር የሚጠፋው ምን እንደሆነ ታውቃላችሁ ? ምርጫ የሚለው ቃል ነው ። ይሄን ቃል ተከታትለው ከአፍሪካ ምድር የሚጠፉት ዲሞክራሲ እና የመድብለ ፓርቲ ስርአት የሚሉ ቃላትና ሃረጐች እንደሚሆኑ ጥናቶች ይጠቁማሉ ።
ወደ ዋና ጉዳያችን ስንመለስ ለአፍሪካ ተቃዋሚዎች ብዬ ያመነጨሁት ሃሳብ ለአፍሪካ መንግስታትም በእጅጉ የሚበጅ መሆኑን አስረግጬ እናገራለሁ ። በነገራችሁ ላይ በአብዛኞቹ የአፍሪካ አገራት ተቃዋሚዎች በገዢው ፓርቲ ላይ የሚነሱትና ድር ቢያብር አንበሳ ያስር ብለው ህብረት የሚፈጥሩት በምርጫ ዋዜማ ነው ። ያኔ መንግስት ጠባይ ያለውን ሰብስቦ ወህኒ ያጉራል ። ትእቢት ትእቢት የሚለው ካለ ደግሞ ጥርሱን ሊያወልቀው ይችላል ።
እኔ የምለው ባለፈው ሳምንት የአንድነት አመራር አባልን ጥርስ ያወለቁት የደህንነት ሃይሎች ናቸው የተባለው እውነት ነው እንዴ ?
እናላችሁ የባሰባቸው የአፍሪካ መንግስታት አይን ከማጥፋትም ወደ ኋላ አይሉም ይሄ ደግሞ ምእራባውያኑ ጆሮ መድረሱ አይቀርም ። የአፍሪካ መንግስታት እቺን እቺን ፈጽሞ አይፈልጓትም ። የሰብአዊ መብት ተሟጋች ነን ባዮች ሪፖርትም ይከተላል ። ከዚህ ሁሉ ጣጣ ያድናል ባይ ነኝ አዲሱ የመፍትሄ ሃሳቤ ። እናላችሁ የአፍሪካ መንግስት በምርጫ ዋዜማ ላይ ልክ ለረባሾቹ ዝሆኖች ያሰራጩት አይነት መልእክት በተለያዩ ሚዲያዎች ያሰራጫሉ ለሰብአዊ መብት ተሟጋቾች ። እንዲህ ሊል ይችላል መልእክቱ ።
በመላው አለም የሰብአዊ መብት ተሟጋች ነን የምትሉ ወገኖች ሁሉ በዚህች አገር ላይ የሚገኙ ነውጠኛ ተቃዋሚዎችን በራሳችሁ ትራስፖርት ሰብስባችሁ በመውሰድ ለምትፈልጉት ጉዳይ መጠቀም የምትችሉ መሆኑን እያሳወቅን ይህን የማታደርጉ ከሆነ ግን በነውጠኞቹ ተቃሚዎች ላይ ተገቢ ያልነውን እርምጃ ለመውሰድ እንገደዳለን ።
ይሄ ማሳሰቢያ በተሰራጨ በአጭር ጊዜ ውስጥ እነ አምነስቲና ሂዩማን ራይትስዎች በፍጥነት ደርሰው የተቃዋሚ ፓርቲ አባላትንና ደጋፊዎችን ሰብስበው ከአጥፊነትም ከመጥፋትም ይታደጓቸዋል እንደ ረባሾቹ ዝሆኖች ማለት ነው ።
በዚህም የአፍሪካ ተቃዋሚዎች እንደ ዳይኖሰር ከምድረ ገጽ ከመጥፋት ይድናሉ በሰብአዊ መብት ተሟጋቾች ጠባቂነት ። የአፍሪካ መንግስታትም በየአራትና አምስት አመቱ ለምእራባውያን እርዳታ ሲሉ ሲያደርጉት ከነበረው የይስሙላ ምርጫ ይገላገላሉ ።
ወዳጆቼ ሌላው ሁሉ መፍትሄ ተሞክሮ ስላልሰራ ይሄ ደሞ ይሞከራ ! ተቃዋሚዎችን ከመጥፋት እንታደጋቸው ።


