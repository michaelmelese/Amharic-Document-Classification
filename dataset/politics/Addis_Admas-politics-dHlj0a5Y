ህዝባዊ መሰረት ያለው ፓርቲ ህዝቡን አይሰልልም !
አሜሪካ ያልሰለለችው እግዚአብሄርን ብቻ ነው !
የመብራት መጥፋት ዋናው ችግር የ ጠባቂነት ባህል ነው !
የኤሌክትሪክ ሃይል በየግቢያችን ልናመነጭ ነው !
እውነቱን ልንገራችሁ አይደል ያሳለፍነው ሳምንት የአግራሞት ነው ። የአሜሪካንን የስልክ ጠለፋና የስለላ ጦስ ሰማችሁልኝ አይደል ? እንዴ አንድዬን ብቻ እኮ ነው ያልሰለለችው !
ከሁሉም የገረመኝ ደግሞ ኦባማ ስለስልክ ጠለፋው ምንም የማውቀው የለም አሉ መባሉ ነው ። እኔ የምለው ግን ምነው ቻይና ድምጿ ጠፋ ?
አሁን ከስለላ ወደ ኢቴቪ ልውሰዳችሁ ። እውነቱን ልንገራችሁ አይደል ምን ቢያበግነኝ ኢቴቪን ጠልቼ አልጠላውም ።
ባለፈው ማክሰኞ ማታ በኢቴቪ ያየሁትን አስገራሚ ነገር ልንገራችሁ ። ልክ ዜናው ሲጠናቀቅ የአየር ትንበያ መጣ ። የነገውን የአየር ትንበያ ለመስማት አሰፍስፌ ሳለ የትንበያ ማረምያ ሰማሁ ትላንት ያቀረብነው የአየር ትንበያ ስህተት ስለሆነ ይቅርታ እንጠይቃለን ! ይሄ ለትያትር ግብአት እንጂ ለ አይመችም ። ነገርዬውን የበለጠ ኮሚክ ያደረገው ደግሞ ምን መሰላችሁ ? ከይቅርታው በኋላ አሁን ወደ እለቱ የአየር ትንበያ እናልፋለን መባሉ ነው ። ለነገሩ አብዛኞቻችን ከቤት የምንወጣው ሰማዩን አንጋጠን አይተን እንጂ የአየር ትንበያን ሰምተን አይደለም ።
አንዱ የሸገር ሰው ነው አሉ ። የነገውን የአየር ሁኔታ ለማወቅ ይፈልግና ወደ አየር ትንበያ ቢሮ ስልክ ይመታል ጌታዬ የነገውን የአየር ትንበያ ለማወቅ ፈልጌ ነበር ሊነግሩኝ ይችላሉ ?
ስልኩን ያነሳው የአየር ትንበያ ባለሙያም የነገውን ነው የፈለከው አይደል ? መልሶ ጠየቀው ።
በትክክል ጌታዬ ! ይላል ትሁቱ የአየር ትንበያ ጠያቂ ።
ወይ ይዘንባል ወይ አይዘንብም ! ብሎት እርፍ አለ የአየር ትንበያ ቢሮው ሰራተኛ ።
እኔ የምላችሁ ባለፈው ቅዳሜ የመቀሌው አሽጐዳ የነፋስ ሃይል ሲመረቅ ተመልክታችኋል ? እኔን ግን ከነፋስ ሃይሉም የበለጠ ያስደመመኝ ምን መሰላችሁ ? የኢትዮጵያ ኤሌክትሪክ ሃይል ኮርፖሬሽን ዋና ስራ አስፈጻሚ አቶ ምህረት ደበበ የተናገሩት ። የአመቱ ተጠቃሽ ንግግር ልትሉት ትችላላችሁ ።
ይሄን ያህል ምን ቢናገሩ ነው ? ብላችሁ ይሆናል ።
አንዳንዴ የኢህአዴግ ሹማምንት ወጣቶች የመንግስት ስራ ጠባቂ መሆን የለባቸውም ! ሲሉ ሰምታችሁ አታውቁም ? ስራ አስፈጻሚውም እንደዚያ ነው ያሉን ። የመንግስት መብራት አትጠብቁ ! እቅጩን መናገራቸው ቢያስደስተኝም ትንሽ ቅር ያለኝ ነገር አለ ። ከመብራት ጠባቂነት እንዴት እንደምንላቀቅ ትንሽ ፍንጭ እንን አልሰጡንም ። በጀነሬተር ይሁን በነፋስ ሃይል አሊያም በጸሃይ ብርሃን ወይም በእንፋሎት ወይም በባዮጋዝ አልነገሩንም ።
የሆኖ ሆኖ ግን ጠባቂ መሆን የለባችሁም ተብለናል ። እናም በየአካባቢያችን በጥቃቅንና አነስተኛ ተደራጅተን ወንዞችና ኩሬዎችን እየፈለግን ሃይል ማመንጨት አለብን ! ወንዝና ኩሬ የሌለበት ሰፈር ሲሆን ደግሞ የነፋስ ሃይል ማመንጨት ነው ።
አንድ ቀን ደግሞ የኢትዮ-ቴሌኮም ሃላፊ ተነስተው ህብረተሰቡ የመንግስት ኔትዎርክ ጠባቂ መሆን የለበትም ማለታቸው አይቀርም ። እናም እንደምንም ከ ኔትዎርክ ጠባቂነት መላቀቅ አለብን ባይ ነኝ !
ከጥቂት ሳምንት በፊት የዳቦ ዘር ጠፍቶ አዳሜ መንግስት መንግስትን ሲያይ ነበር ። ሰሞኑን ስንዴ በሽበሽ መሆኑን ጠ/ሚኒስትሩ በኢቴቪ ሲናገሩ ሰማሁ ። የትጉህ ገበሬዎችን ማሳ የጐበኙት ጠ/ሚኒስትሩ በድል አድራጊነት ስሜት ተጥለቅልቀው ስንዴ የምንሸጥበት የውጭ ገበያ እናፈላልጋለን ብለዋል ። በነገራችን ላይ ስንዴ ለውጭ ገበያ እናቀርባለን ማለት እኮ አገሩ በዳቦ ይጠግባል ማለት አይደለም ። እናላችሁ የስንዴ እጥረት ተፈጥሮ የመንግስት ስንዴ ጠባቂ አትሁኑ ! የሚል ተግሳጽ ሳይደርሰን በፊት በየጓሮአችን የአቅማችንን ያህል ስንዴ የመዝራት ባህል ማዳበር አለብን ባይ ነኝ ።
አያችሁ ለአንዳንድ ነገሮች ከወዲሁ ቅድመ ዝግጅት ማድረግ ሳያስፈልገን አይቀርም ። በአንድ ወቅት እንደተከሰተው አይነት የዘይት እጥረት ቢፈጠር ምን ይውጠናል ? መንግስት እንደሆነ እንንስ ዘይት መብራትም ቢሆን እራሳችሁ አምርቱ እንጂ እኔን ጠባቂ መሆን የለባችሁም ብሎ ተፈጥሟል ። እናም መፍትሄው ምን መሰላችሁ ? አሁኑኑ በየቤታችን ዘይት መጭመቅና ማምረት መጀመር አለብን ። የ መንግስት ዘይት ጠባቂ መሆን እኮ አይፈቀድም ። በነገራችሁ ላይ ሰሞኑን ሸንኮራ አገዳ ጓሮዬ ለመትከል አስቤአለሁ ። የራሴን ስር የማምረት እቅድ አለኝ ። የመንግስት ስር ጠባቂ ላለመሆን !
እውነቱን ልንገራችሁ አይደል የመብራት ሃይል ኮርፖሬሽኑ ሃላፊ ባለፈው ቅዳሜ የነገሩንን ነገር ትንሽ ቀደም ቢያደርጉልን ኖሮ እስካሁን የምንም ነገር ጠባቂ አንሆንም ነበር ። ነጋ ጠባ በትራንስፖርት ችግር ከመማረር ይልቅ የራሳችንን የትራንስፖርት አማራጭም እንፈጥር ነበር ። ግዴለም አሁንም ቢሆን የታክሲው እጥረት አልተፈታምና በየእድራችን ማህበራችን ወዘተ እንምከርበት ። አንድ ቀን የአዲስ አበባ ትራንስፖርት ቢሮ ችግሩ የህዝቡ ታክሲ ጠባቂ መሆን ነው ! ማለቱ አይቀርማ ። ይሄውላችሁ ከበረታን ምንም የማንፈታው ችግር የለም ። ትንሽ የሚያስቸግረን ምን መሰላችሁ ? የውጭ ምንዛሪ እጥረት ነው ። በነገራችሁ ላይ በየአካባቢያችን የየራሳችንን የአየር ትንበያ መጀመር እንዳለብንም አንድ ወዳጄ ሹክ ብሎኛል ። ለምን መሰላችሁ ? የመንግስት የአየር ትንበያ ጠባቂ ላለመሆን ነው ። እንደሰሞኑ የትንበያ ስህተት ሲፈጠርም ጣታችንን መንግስት ላይ ከመቀሰር ይገላግለናል ።
እግረ መንገዴን ተቃዋሚዎችም እንደኛ በሁለት እግራቸው መቆም ይለምዱ ዘንድ እመክራቸዋለሁ ።
