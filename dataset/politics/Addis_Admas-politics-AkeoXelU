የኔትዎርክ መቆራረጥ እንጂ የደንበኞች መቆራረጥ አልገጠመኝም ኢትዮ ቴሌኮም ።
ኢህአዴግም ያልተሰደደው ስልጣን ላይ ስለሆነ ነው !
የደከመው ባለስልጣን ማረፍ እንጂ አምባሳደር መሆን የለበትም !

በአሁኑ ጊዜ የቱንም ያህል ልማታዊ ለመሆን ቢሞክሩ ፈጽሞ ያልተሳካላቸው የመንግስት ተቋማት ቢኖሩ በግንባር ቀደምትነት የሚጠቀሱት የኢትዮጵያ መብራት ሃይል ኮርፖሬሽንና ኢትዮ ቴሌኮም ናቸው ።
የኢትዮ ቴሌኮም ሃላፊዎች ሰሞኑን ለፓርላማ ቋሚ ኮሚቴ በሰጡት ማብራሪያ የኔትዎርክ መቆራረጥ የሚከሰተው በሃይል መቆራረጥና በኦፕቲክ ፋይበር መቆራረጥ እንደሆነ ገልጸዋል ።
እግረመንገዴን የመብራት ሃይል ኮርፖሬሽን ደንበኞችም የክብር ደንበኞች መባል እንዳለባቸው ላስታውስ እሻለሁ ።
ጉደኛው የመብራት ሃይል ኮርፖሬሽን በቅርቡ በኢቴቪ ያስተላለፈውን ማስታወቂያ ሰምታችሁልኛል ? እናላችሁ ቁጭ ብለን መብራት እንዳሻው ቦግ እልም ሲል ያልቀረበ ይቅርታ ከተኛን በኋላ ለሚጠፋው ይቅርታ መጠየቁ ግርም ያሰኛል ። እንዲህ አይነቱ አሰራር ግን ለደንበኞች አይሰራም ምናልባት ለክብር ደንበኞች እንጂ ።
እኔ የምላችሁ የአሁኑ ሳይሆን የወደፊቱ የጦቢያ የሃይል እጣ ፈንታ ምን እንደሚሆን የሚነግረን አዋቂ ጠፋ አይደለ ?
የሆኖ ሆኖ ግን ፍለጋዬ ይቀጥላል ።
እናንተ በሳኡዲ ያሉ ዜጐቻችን ላይ የተፈጸመው ኢ-ሰብአዊ ድርጊት በጣም ያሳዝናል አይደል ? ከልብ ካለቀሱ ነው ነገሩ ።
ከጥቂት ወራት በፊት እዚሁ ጋዜጣ ላይ በወጣ ዘገባ በሳኡዲ የሚገኙ ህገወጥ ኢትዮጵያውያን ስደተኞች ህጋዊ ለመሆን የሚያስችላቸውን ፈቃድ ለማግኘት እዚያ የሚገኘውን የኢትዮጵያ ኤምባሲ ፓስፖርት ቢጠይቁም ሊሰጣቸው ባለመቻሉ የሳኡዲ መንግስት ያስቀመጠው ቀነ ገደብ እየደረሰ መሆኑን ገልጸው ነበር ለነገሩ ራሱ ኢህአዴግም ያልተሰደደው እኮ ስልጣን ላይ ስለሆነ ነው !
እኔ የምለው ግን በየአገሩ ያሉ ዲፕሎማቶቻችን ለወገኖቻቸው የሚቆረቆሩ ይመስላችኋል ?
በነገራችሁ ላይ በመላው አለም ያሉ የጦቢያ ልጆች በሳኡዲ የተፈጸመውን ኢ-ሰብአዊ ድርጊቶች በሰልፍ መቃወማቸው ያኮራል ። በአዲስ አበባ የተሞከረው ተቃውሞ መክሸፉ ደግሞ ቅር ያሰኛል ። አንዳንድ ለተቃውሞ የወጡ ሰልፈኞች ለዚህ ለዚህማ ሳኡዲ ይሻላል ! እንዳሉም ሰምተናል ። ፖሊስ በበኩሉ የሳኡዲን ኤምባሲ ሰብረው እንዳይገቡ ያደረግሁት ጥንቃቄ ነው ብሏል ።


