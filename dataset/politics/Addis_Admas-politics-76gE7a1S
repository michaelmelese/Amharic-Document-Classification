ህዝብ ለወደደው ይገዛል ያመነውን ያነግሳል !
ላለፉት ሁለት አስርት አመታት በአንጋፋ የተቃዋሚ ፓርቲ መሪነት የዘለቁት የፖለቲካል ሳይንስ ምሁሩ ዶ/ር መረራ ጉዲና ከእስር መፈታታቸውን ምክንያት በማድረግ የአምቦ ከተማ ህዝብ ሞቅ ደመቅ ያለ አቀባበል አድርጐላቸው ነበር ።
በነገራችን ላይ የህዝብ ማእበል ቀልቤን ወስዶት ነው እንጂ የወጌ ዋና ጭብጥ ለዶ/ር መረራ የተደረገው ህዝባዊ አቀባበል አልነበረም ። ቢሆንም በጥቂቱ አንስቼ ማውጋቴን አልጠላሁትም ። በእርግጥ ላወጋችሁ የፈለግሁት ከቅርብ ጊዜ ወዲህ ህዝብ ተሰባስቦ ወደ አደባባይ የሚወጣበት አጋጣሚ በተፈጠረ ቁጥር ስጋት እንደሚሰማኝ ነው ። ብዙዎችም ተመሳሳይ ስጋት እንደሚጋሩ እገምታለሁ ። ለምሳሌ በአምቦ ከተማ ለዶ/ር መረራ አቀባበል እንደሚደረግላቸው ስሰማ ሰግቼ ነበር ። አደባባይ ከሚወጣው አያሌ ቁጥር ያለው ህዝብ አንጻር በመሃል የአቀባበል ስነ ስርአቱ ድንገት ወደ ተለመደው ተቃውሞ ተለውጦ ግጭት እንዳይፈጠርና የዜጐች ህይወት እንዳይቀጠፍ በእጅጉ ፈርቼ ነበር ። በዚህም የተነሳ የአቀባበል ስነ ስርአቱ ለሌላ ጊዜ ቢተላለፍ ሁሉ ተመኝቼ ነበር ።
የዶ/ር መረራ የአቀባበል ስነ ስርአት ብቻም ሳይሆን በጥምቀት ማግስት በባህር ዳር ከተማ የተደረገው የቴዲ አፍሮ ኢትዮጵያ ወደ ፍቅር ጉዞ ኮንሰርትም በዚህ ክፉ ወቅት ባይካሄድ እመርጥ ነበር በግሌ ።
እናላችሁ በባህርዳሩ የቴዲ አፍሮ ኮንሰርት ረብሻና ግጭት የሚቀሰቀስበት እድል ከፍተኛ ነበር ። ሆኖም ረብሻና ግጭት እንዳይከሰት ተብሎ በተደረገው የቅድሚያ ጥንቃቄና ጥበብ የተሞላበት የማስተባበር ስራ ኮንሰርቱ ያለ ኮሽታ ሊጠናቀቅ ችሏል ። ቀላል ነበር ማለት አይደለም ። በአስማትና በተአምር የተከናወነም አልነበረም ። በዋናነት የማስተባበሩ ስራና ሙሉ ሃላፊነት ለባህር ዳር ወጣቶች በመሰጠቱ ነው ኮንሰርቱን ያለ ሁከትና ብጥብጥ ማካሄድ የተቻለው ። ይሄ ደግሞ አስቀድሞ በቅጡ ማሰብ መጨነቅና መጠበብን ይጠይቃል ። አዎ ረብሻና ግጭት ሳይፈጠር የዜጐች ህልፈት ሳይከሰት ፕሮግራሙ እንዲከናወን በቅጡ ማሰብና ማቀድ የግድ ነው ! ድንገት ረብሻ ቢከሰት እንን እንዴት አደጋ ሳያስከትልና ሳይሰፋ በእንጭጩ መግታት እንደሚቻል አቅዶና ዘይዶ መጠበቅ ያስፈልጋል ። ለረብሻና ግጭት የሚያነሳሱ ወይም የሚገፋፉ ማናቸውንም እንቅስቃሴዎች ከማድረግ መቆጠብም ወሳኝ ነው ። በብዙዎቹ የጐዳና ።
መቼም መንግስትን በዘፈንም ይሁን በስድብ እየተቃወሙ ያሉ ወጣቶችን በትእዛዝና እልህ በተቀላቀለበት ሃይለ ቃል ከተቃውሞአቸው መግታት አይሞከርም ። ይበልጥ ማባባስ እንጂ ። ደግሞስ ተቃውሞአቸውን በሰላማዊ መንገድ እስከገለጹ ድረስ ለምንስ መግታት ያስፈልጋል ? ህገ መንግስታዊ መብቶች እንዳሉ መጠርጠር ከጀመርኩ ቆይቻለሁ ።
እናላችሁ 300 የሚደርሱ የባህርዳር ከተማ ወጣቶች በጥንቃቄ ተመልምለው ሃላፊነቱን በወሰዱበት የቴዲ አፍሮ ኮንሰርት ላይ አብዛኛው ወጣት ታዳሚ ለተቃውሞ አቆብቁቦ ነበር ማለት ይቻላል ። ድምጻዊው ጃ ያስተሰርያል የሚለውን ኢህአዴግን የሚተች ዘፈን ኢህአዴግ ከስልጣን የወረደ እለት ነው ማለት ነው ?
ወደ ተነሳንበት ዋና ጭብጥ ስንመለስ ከባህርዳር ከተማ ወጣቶች በተጨማሪ ራሱ ቴዲ አፍሮ ኮንሰርቱ በሰላም ተካሂዶ እንዲጠናቀቅ ጥበብና ፍቅር የተመላበት ስትራቴጂ ተጠቅሟል ። ፍቅር ያሸንፋል እያለ የታዳሚውን ቀልብና ስሜት በፍቅር በመማረክ ታሪካዊ ኮንሰርት ማቅረቡን ብዙዎች መስክረዋል ። ለአመታት በህዝብ ዘንድ የገነባው ተወዳጅነትና ተደናቂነትም ከ60 ሺ በላይ የሚገመቱት ታዳሚያን ከቃሉ እንዳይወጡ ለማድረግ አስችሎታል ። ቃሉ ደግሞ ሌላ አይደለም ፍቅር ያሸንፋል ነው ። ከአገር መሪዎች ከፖለቲከኞች ከምሁራኑ ከሃይማኖት አባቶች ከአገር ሽማግሌዎች ወዘተ የሚጠበቀው እንዲህ ያለውን ግርማና ሞገስ የተጐናጸፈ የህዝብ አክብሮትና ፍቅር ነበር ። ሆኖም ለዚህ በረከት አልታደሉም ።
አሁን ለአፍታ ወደ ዶ/ር መረራ ጉዲና የአምቦ ከተማ አቀባበል ልመልሳችሁ ። በነገራችን ላይ ለማረጋገጥ አስቸጋሪ ቢሆንም በአምቦ ለእኚህ አንጋፋ ምሁርና ፖለቲከኛ የ ጀግና አቀባበል ለማድረግ የወጣው ህዝብ 100ሺ እንደሚደርስ የገመቱ ብዙዎች ናቸው ። እኔ ግን በፎቶ ላይ እንደተመለከትኩት ወፈ ሰማይ ህዝብ የሚለው አገላለጽ የልቤን አድርሶልኛል ።
በስቴዲየም በተካሄደው አጭር የአቀባበል ስነ ስርአትም አንዳንድ ወጣቶች በስሜታዊነት ለተቃውሞ ተነሳስተው እንደነበር የወሬ ወሬ ሰምቻለሁ ። ነገር ግን ዶ/ር መረራ ከተቀመጡበት ብድግ ብለው በኦሮምኛ አንድ ሁለት ቃል ሲናገሩ ወዲያው በአክብሮትና በፍቅር ትእዛዛቸውን ተቀበሉ ። እንደተረጋጉም ስነ ስርአቱ ተጠናቀቀ ብለውኛል መረጃው ያላቸው ወገኖች ።
በነገራችን ላይ አዲሱ የኦህዴድ አመራር ስልጣን ከተቆናጠጠ ወዲህ በአገራችን የዘመናዊ ፖለቲካ ታሪክ ተከስተው የማያውቁ አስደናቂም እንግዳም የሆኑ ሁነቶች ወይም ክስተቶች ተራ በተራ ማየት ጀምረናል ። አጃኢብ የሚያሰኙና በትንግርት እጅን አፍ ላይ የሚያስከድኑ የፖለቲካ ሁነቶች ! ፈጣሪ ሊክሰን አስቦ ነው መሰለኝ ብዙዎቹ ደግሞ አዎንታዊ አንደምታ የሚፈጥሩ ህዝብን ከዳር እስከ ዳር ሳይነጋገር የሚያግባቡ ክስተቶች ናቸው ። የጨለመውን ተስፋችንን የሚያፈኩ ! የነገዋን ኢትዮጵያችንን የሚያስናፍቁ ! እኛም ወግ ሊደርሰን ነው በሚል ጉጉታችንን በእጅጉ የሚያንሩ ናቸው እኒህ እንግዳ የሚመስሉ ፖለቲካዊ ሁነቶች እንግዳ የሚመስሉ ክስተቶች እንግዳ የሚመስሉ እውነታዎች ! እንግዳ ይመስሉ እንጂ ቅዠቶች አለመሆናቸውን ግን መቶ በመቶ እርግጠኛ ነኝ ።
እናላችሁ በዶ/ር መረራ የአምቦ ህዝብ አቀባበል ስነ ስርአት ላይ የከተማዋ ፖሊሶች ለእኚህ የህዝቡ ጀግና የመንግስት ባለስልጣን አይነት ጥበቃና እንክብካቤ ማድረጋቸውን ሰምቻለሁ ። ትርጉሙ ምንም ይሁን ምን ደስ ይላል ። እንን ለዚህ አበቃን ! ከ40 አመት በኋላ የመጠፋፋትና የመጠላለፍ የጥላቻ ፖለቲካ ሊቀየር ይሆን ? ግዴለም ተስፋ እናድርግ ።
በወጣት ሃይል የተዋቀረው የአቶ ለማ መገርሳ የአመራር ቡድን በየጊዜው ትኩረት የሚስቡና የሚያነቃቁ አዎንታዊ ውሳኔዎችና የለውጥ እርምጃዎች በመውሰድ አብዛኛውን ኢትዮጵያውያን ማስደነቃቸውንና ማስደመማቸውን ቀጥለዋል ። አሁንም ድረስ የአቶ ለማን የአመራር ቡድን በጥርጣሬ የሚመለከቱ ወገኖች ግን አልጠፉም ። ለጥርጣሬያቸው የሚያቀርቧቸው ምክንያቶችም አሏቸው ። ዞሮ ዞሮ ለ27 አመታት የምናውቀውን በኢህአዴግ ተጠፍጥፎ የተሰራ ኦህዴድ የተባለ ድርጅት የሚዘውሩ በአብዮታዊ ዲሞክራሲ ርእዮተ አለም የተጠመቁ ሶሻሊስት ዘመም አመራሮች ስለሆኑ ለውጥ አያመጡም ባይ ናቸው ። እኔ ደግሞ ኦህዴድን በቅድሚያ ለውጠው ለሌሎቹም እህት ድርጅቶች ይተርፋሉ ባይ ነኝ ። ምናልባትም ኢህአዴግን ሊታደጉትም ይችላሉ ።
የኦህዴድ ስራ አስፈጻሚ ኮሚቴ ከሰሞኑ የወሰነው ጉዳይ ትንሽ ለየት የሚል ነው ። ላለፉት 13 አመታት መብቶቼንና ጥቅማ ጥቅሞቼን ያለ አግባብ ተነጥቄ 2ሺ ብር የማይሞላ ወርሃዊ የጡረታ ክፍያ ብቻ ነው የማገኘው የሚሉትን የቀድሞው የአገሪቱ ፕሬዚዳንት ዶ/ር ነጋሶ ጊዳዳ ችግርን መርምሮ ሊደግፋቸው መወሰኑን የኦህዴድ ስራ አስፈጻሚ ኮሚቴ አስታውቋል ። በዚህም መሰረት የአገር ውስጥና የውጭ አገር ሙሉ የህክምና ወጪያቸውን ለመሸፈን የወሰነ ሲሆን በሁለት ሳምንት ውስጥ መኪና ተገዝቶ እንደሚሰጣቸውም ታውቋል ። ስራ አስፈጻሚው መጠነኛ የገንዘብ ድጋፍም አድርጐላቸዋል ። ይሄ እንግዲህ የአቶ ለማ መገርሳ የአመራር ቡድን ትሩፋት ነው ። እስቲ አስቡት የኦህዴድ ስራ አስፈጻሚ የአገሪቱ ፕሬዚዳንትና የፓርላማ አባል ሆነው ያገለገሉ ሰው ናቸው ። የተለየ የፖለቲካ አመለካከት በመያዛቸው ብቻ ከመንግስት የተሰጣቸው ቤትና መኪኖች የተወሰደባቸው ሲሆን 10 ሺ ብር የሚደርስ ወርሃዊ መተዳደሪያቸውም ተቀንስ 1750 ብር ብቻ ሲከፈላቸው ኖረዋል ። ይሄ መቼም የአገሪቱን ስምና ክብር የሚያጐድፍ ከመሆኑም በላይ አገራቸውን ላገለገሉ ሰዎች ውለታ ቢስ መሆን ነው ። ከዚህ አንጻር ስናየው የእነ አቶ ለማ ውሳኔ ቀናነታቸውንና አርቆ አሳቢነታቸውን የሚያሳይ ከመሆኑም በላይ የኢህአዴግንና የመንግስትን ገበና ለጊዜውም ቢሆን ሸፍነውለታል ። ለነገሩ ኢህአዴግ ያገለገሉትን ሰዎች በክብር ሸልሞና የሚገባቸውን አድርጐ የመሸኘት ባህል ያለው አይመስለኝም ። ዶ/ር መረራ ጉዲና ከ30 አመት በላይ ካስተማሩበት የአዲስ አበባ ዩኒቨርሲቲ የተሰናበቱት ተመስግነውና ተሸልመው አይደለም ። በተሰናበቱ ማግስት ከመኖሪያ ቤታቸው እንዲወጡ ነው የተደረገው ። የፈለገ የተቃዋሚ ፓርቲ መሪ ቢሆኑ ዩኒቨርሲቲውን ለ3 አስርት አመታት ያገለገሉ አንጋፋ ምሁር መሆናቸው ሊዘነጋ አይችልም ። በህይወት እስካሉ ድረስ በነጻ እንዲኖሩበት ቢፈቀድላቸው ከሰጡት አገልግሎት አንጻር ፈጽሞ አይበዛባቸውም ። ይሄ ደግሞ እርዳታ ሳይሆን ለአገራዊ ውለታቸው ካሳ መክፈል ነው ። ይሄኔ ነው ከኦህዴድ የሰሞኑ ውሳኔ ትምህርት መቅሰም የሚያስፈልገው ።
የኦህዴድ ስራ አስፈጻሚ ኮሚቴ በአገር ውስጥም ሆነ በውጭ ከሚገኙ የኦሮሞ ተቃዋሚ ፓርቲዎች ጋር ተቀራርቦ ለመስራት ጥሪ ያስተላለፈውም በዚሁ ሳምንት ነው ። በእርግጥም በድሮው የኦህዴድ ሂሳብ ከሆነ ይሄ የሚታሰብ አይደለም ። ግን የአሁኑ የእነ ለማ የአመራር ቡድን ኦህዴድ ነው ። አዲሱ ኦህዴድ ። በሌላ በኩል የኦሮሚያ ክልላዊ መንግስት የቴሌቪዥን ጣቢያ የፓርቲና የባለስልጣናት ልሳን ሳይሆን በሚዛናዊነት ለህዝቡ በቂ መረጃ እንዲያቀርብም ሳይወሰን አይቀርም ።
ወጌን ከማጠናቀቄ በፊት የኦሮሚያ ክልላዊ መንግስት ፕሬዚዳንት አቶ ለማ መገርሳ ከባለሃብቶች ጋር ባደረጉት ውይይት ላይ ከተናገሩት ጥቂት የተመረጡትን ላጋራችሁ ። ፕሬዚዳንቱ አመራር ብቻ ሳይሆን አነጋገርም ያውቁበታል አንደበተ ርቱእ ናቸው ።
80 60 100 እና 3ሺህ አመት እየቆጠርን ያ ትውልድ እኮ የመሰለውን ሰርቶ አልፏል ። ጥሩም ይሁን መጥፎ በመሰለው መንገድ የራሱን ግዴታ ተወጥቶ አልፏል ። እኛ ሌላ ትውልድ እኮ ነን ! ለምን የራሳችንን ታሪክ አንሰራም ? የራሳችንን ታሪክ ! ሁልጊዜ ወደ ኋላ በማየት ወደፊት መራመድ አንችልም ። ተደናቅፈን እንወድቃለን ።
የኋላውን ጥሩም ይሁን መጥፎ ለታሪክ እንተወው ! ዛሬ ያለን ትውልድ የራሳችንን ታሪክ አዲስ ታሪክ እንስራ ። አዲስ ታሪክ እኛም የማናፍርበት የነገውም ትውልድ እኛ የሰራነውን እንደ ጥሩ ተምሳሌት ወስዶ የራሱን ታሪክ የሚሰራበት የራሳችን አዲስ ታሪክ እንስራ ።
የሞተ ኦህዴድ ለኢህአዴግም አይጠቅምም ። የተኮላሸ ኦህዴድ ለሀገሪቷም አይጠቅምም ። ለሀገሪቷም ቢሆን ጠንካራ ኦህዴድ ነው የሚጠቅመው ። ይህ ድርጅት ጠንክሯል እያለ ስጋት የሚሰማው ሰው ካለ ተሳስቷል ። ይሀ ድርጅት ከጠነከረ ነው የኦሮሚያ ክልል መንግስት ከጠነከረ ነው ሀገሪቷም ሀገር የምትሆነውና የምትጠቀመውም ። ሀገሪቷም የምትጠነክረው ያኔ ነው ። ሌላውም ይሀን ማወቅ አለበት ።
ይህ ድርጅትና መንግስት ህዝቡ አለኝታዬ ነው የሚለው መሆን አለበት ። ደግመን ደጋግመን እየተናገርን ነው ። ህዝቡን እንስማ ። ከህዝቡ ጋራ ሆነን ህዝቡ የሚፈልገውን እንስራ ። ሌላ ነገር አይደለም እንስራ እያልን ያለነው ። እንፍጠር እየተፈላሰፍን ከአቅማችን በላይ እንንጠራራ እያልን አይደለም ። ይህ አይነት ፍላጐት የለንም ። ለዚህ ህዝብ እንስራ ነው እያልን ያለነው ።




