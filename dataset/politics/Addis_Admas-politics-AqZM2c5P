ለ25 አመት አገልግሎት የ25 ሚሊዮን ብር መኖሪያ ቤት !
ባለስልጣናቱ የሞህ ኢብራሂምን ሽልማት ያሸነፉ መስሎኝ ነበር !
የመንግስት ሹመኞች ወጪያቸው የሚጨምረው ጡረታ ሲወጡ ነው ?

የዛሬ ወጋችንን በዜጐችና በፖለቲከኞች መካከል ያለውን ጉልህ ልዩነት በምታሳይ ቁምነገር አዘል ቀልድ እንጀምረው ። ቀልዷ ለአሜሪካውያን የተሰራች ብትመስልም ለኛም አገር ትሆናለች ። ቀልዱ ይቀጥላል ።
አንድ ቀን አንድ አበባ ሻጭ ጸጉሩን ለመቆረጥ ወደ ወንዶች የውበት ሳሎን ይሄዳል ።
አበባ ሻጩ ግን ደስ አለው እንጂ አልገረመውም ። እናም እጆቹን ኪሱ ውስጥ ከትቶ እያፏጨ ከጸጉር ቤቱ ወጣ ።
በነጋታው ማለዳ ላይ ጸጉር አስተካካዩ ጸጉር ቤቱን ሊከፍት ሲል በሩ ላይ ምን ቢያገኝ ጥሩ ነው ? የምስጋና ካርድና የአበባ ስጦታ ! የስራ ቀኑን በአሪፍ ሙድ ጀመረ ማለት ነው ።
ረፋዱ ላይ ታዲያ የአትክልት መደብር ያለው ሌላ ደንበኛ ወደ ጸጉሩ ቤቱ ጐራ ይልና እሱም ጸጉሩን ይስተካከላል ። ሲጨርስ ሂሳቤን ልከፍል ቢል ይቅርታ ገንዘብ አልቀበልም እቺን ሳምንት የማህበረሰብ አገልግሎት ላይ ነኝ አለው ጸጉር ቆራጩ ። ባለ አትክልት መደብሩም ደስ ብሎት ወደ ስራው ሄደ ።
በነጋታው ጠዋት ጸጉር አስተካካዩ ጸጉር ቤቱን ሊከፍት ሲል በሩ ላይ ምን ቢጠብቀው ጥሩ ነው ? የምስጋና ካርድና በተለያዩ ፍሬሽ አትክልቶች የተሞሉ የኪስ ወረቀቶች !
በዚህ እለት ደግሞ አንድ ያልተለመደ ሰው ወደ ጸጉር ቤቱ ጐራ ይላል ፖለቲከኛ ነው ! ደግነቱ ጣጣ ሳያበዛ እንደ ማንኛውም ደንበኛ ተከርክሞ ጨረሰና ሂሳቡን ለመክፈል ቦርሳ አወጣ ። ጸጉር አስተካካዩ ግን በጄ አላለውም ። በዚህ ሳምንት የማህበረሰብ አገልግሎት እየሰጠሁ ስለሆነ ገንዘብ አልቀበልም ሲል አስረዳው ።
ፖለቲከኛውም በደስታ እየፈነጠዘ ከጸጉር ቤቱ ወጥቶ ሄደ ።
ጸጉር አስተካካዩ በነጋታው ጠዋት ጸጉር ቤቱ በር ላይ ሲደርስ ምን ቢጠብቀው ጥሩ ነው ?
ወዳጆቼ ይሄ እንግዲህ በአገራችን ዜጐችና በሚመሯት ፖለቲከኞቿ መካከል ያለውን መሰረታዊ ልዩነት ቁልጭ አድርጐ ያሳያል ።
በነገራችን ላይ ከዚህ ቀደም ስለ ፖለቲከኞች ሳወራ ብዙ ጊዜ ፖለቲከኞችን በአንድ ሙቀጫ ውስጥ የመክተት አዝማሚያ ይታይብኝ ነበር ። ፖለቲከኞች አንድ ናቸው ከሚል ተነስቼ እኮ ነው ። እናላችሁ ትልቅ ስህተት ነው ። ስለዚህ በኢህአዴግ ቋንቋ ሂሴን ውጫለሁ ! አያችሁ ፖለቲከኞች ሲባሉ ዋሾዎች ናቸው ፖለቲከኞች ሁሉ ስልጣን ይወዳሉ ፖለቲከኞች ሞሳኞች ናቸው ወዘተ ዘልማዳዊ አባባል እንጂ እውነተኛ ወይም በመረጃ የተደገፉ አይደሉም ።
እኔ ግን ቢያንስ አንድ ነገር ጠንቅቄ አውቃለሁ ። የአሜሪካና የአገሬ ፖለቲከኞች ጨርሶ አይገናኙም ።
እኔ የምላችሁ ለአሜሪካ ፕሬዚዳንታዊ ምርጫ በዲሞክራቶችና በሪፐብሊካን መካከል የሚደረገውን የሞት ሽረት ፉክክር እየተከታተላችሁ ነው ?
በነገራችን ላይ የአሜሪካ ምርጫ ደስ የሚል ነገር አለው ። አንደኛ በእውቀትና በጥልቀት ነው የሚያካሂዱት ። ሁለተኛ ንትርክና ውዝግብ የለም ። የፖለቲካ ምህዳሩ ጠቧል የሚለውን አሜሪካ አታውቀውም ። እናላችሁ የቅስቀሳ ዘመቻቸው የሚዲያ ክርክራቸው የሎቢ ስራቸው አማራጭ ፖሊሲያቸው ለአገራቸው ያላቸው ቀናኢነት ተቆርቋሪነት ወዘተ ብዙ ብዙ ነገራቸው ያስቀናኛል ።
እኔ የምላችሁ ከስልጣን በጡረታ ለተገለሉ ከፍተኛ የመንግስት ባለስልጣናት በነገራችሁ ላይ ለ25 አመት የመንግስት አገልግሎት የ25 ሚሊዮን ብር መኖሪያ ቤት ማለት እኮ ነው ። እኔማ ባለስልጣናቱ የሞህ ኢብራሂም ፋውንዴሽን ሽልማትን ያሸነፉ መስሎኝ ነበር ። በነገራችሁ ላይ ለጡረተኛ ባለስልጣናት መኖሪያ ቤት እንዴት ይገነባል ? ከሚሉ ወገኖች ጋር አልስማማም ። ጦቢያ የወጣትነት እድሜያቸውን በበረሃ ትግል ጉልምስናቸውን ደግሞ በመንግስት ሃላፊነት ሲያገለግሉ የቆዩ ባለስልጣናትን ሜዳ ላይ የምትጥል ውለታ ቢስ አገር እንድትሆን አልመኝም ። እንደ እኔማ ቢሆን የቀድሞው ፕሬዚዳንት ዶ/ር ነጋሶ ጊዳዳም ከመኖሪያ ቤታቸው መፈናቀላቸው ተገቢ አይደለም ።
ጥብቅናዬ ግን ለመንግስት ባለስልጣናት ብቻ አይደለም ።
አገሩን በቅጡ ላገለገለ አንጋፋ ኢትዮጵያዊ በሙሉ ነው ። ለምሳሌ በአዲስ አበባ ዩኒቨርሲቲ እድሜያቸውን ሙሉ ያስተማሩት ረዳት ፕሮፌሰር መረራ ጉዲና ከዩኒቨርሲቲው በጡረታ እንዲወጡ በተደረጉ ማግስት ኪራይ ከፍለው ከሚኖሩበት መኖሪያ ቤት ማፈናቀል ተገቢ ነው ? ፕሮፌሰሩ እንደ ባለስልጣናቱ የ25 ሚሊዮን ብር ባይሰራላቸው እንን አማካይ መኖሪያ ቤት ግን ሊነፈጋቸው አይገባም ።
በተለይ እኔ የምመኛት ጦቢያ በገዢው ፓርቲና በተቃዋሚ ፓርቲ አባላት መካከል ልዩነት የምታደርግ አይደለችም ።
በነገራችን ላይ እኔ የምመኛት ኢትዮጵያ ።
ወዳጆቼ እኒህ ሁሉ ቅዠትና ህልም ሊመስሉን ይችላሉ ። ግን እውን መሆን የሚችሉ ቀና ሃሳቦች ናቸው ። በተለይ ኢትዮጵያን ከፓርቲ ከብሄር ከዘር ከሁሉም ነገር በላይ የምንወዳት ከሆነ ምንም ነገር ይቻላል ። እስቲ ኢትዮጵያን እንውደዳት ። የአገር ፍቅራችን በአንድነት ያስተሳስረናል ከጥላቻ ፖለቲካ ይፈውሰናል ለስራና ለፈጠራ ያተጋናል በሃይልና በተስፋ ይሞላናል ። ጦቢያችን እንደሆነ ሰፊ ናት የእኛ አመል አስቸገረ እንጂ ለሁሉም ትበቃለች ። ለተቃዋሚው ለኢህአዴጉ ለዳያስፖራው ለነጻ ፕሬሱ ለኢንቨስተሩ ለሁሉም በቂ ናት ።
እኔ የምለው ግን የእኛ ባለስልጣናት ጡረታ ሲወጡ ነው እንዴ ወጪያቸው የሚጨምረው ? ከምሬ እኮ ነው ሚኒስትሮቻችን በስልጣን ዘመናቸው የ10 ሚሊዮን ብር ቤት ነበራቸው እንዴ ?


