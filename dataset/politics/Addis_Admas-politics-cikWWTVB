ጠ/ሚኒስትሩ ተቃዋሚ ፓርቲ ቢያቋቁሙስ ?
ወዳጄን ካወቅሁት ጀምሮ የእስስትነት ባህርዩን ያላየሁበት በአንድ ጉዳይ ብቻ ነው በምን መሰላችሁ ? ጠ/ሚኒስትሩን በተመለከተ ባለው አቋም ። በቃ አንደኛ አድናቂያቸው ነው ። የዘመኑ ወጣት የአውሮፓ ፕሪሚየር ሊግን ሲደግፍ እሱ ፕራይም ሚኒስትሩን ብቻ ነው የሚደግፈው ። ይገርማችሁዋል የቅንጅት ደጋፊም እያለ እኮ በሳቸው ጉዳይ ቀልድ አያውቅም ነበር ። በቃ ሆኖዋል ።
በጣም የሚገርመው ምን መሰላችሁ የኢህአዴግ ሊ/መንበር እንደሆኑ እያወቀም እሳቸው ሌላ ኢህአዴግ ሌላ እያለ ይከራከርላቸዋል ለፕራይም ሚኒስትሩ ። ይሄ ወዳጄ የሚያደንቀው አክተር ዘፋኝ ደራሲ ወዘተ የለውም ። የወዳጄ ቴዲ አፍሮ እሳቸው ናቸው ጠ/ሚኒስትሩ ። ጥቁር ሰው የሚል አልበም ባያወጡም እሱ ንግግራቸውን እንደዘፈን ይሰማዋል እየደጋገመ ። ባለፈው የትንሳኤ በአል የአዳም ዘር ለሞባይል ሪንግ ቶን የቴዲ አፍሮን ዘፈን ሲጭን እሱ ሆዬ የጠ/ሚኒስትሩን የፓርላማ ንግግር ቀንጭቦ ጫነላችሁ ።
የተከራያት አንዲት ክፍል ቤቱ በሳቸው ፎቶዎች ነው የተሞላችው በፖስተር በፍሬም በአልበም ወዘተ ጠ/ሚኒስትሩ ብቻ ናቸው ። ከገርል ፍሬንዱ ጋር ተጣልቶ የተለያየው በሳቸው ምክንያት ነው ። ኮንዶሚኒየም እንኩዋን የማያሰጥ አድናቂነት እያለች ስታፌዝበት እኔ የምወደውን ካልወደድሽልኝ ገደል ግቢ ! አላትና መንዱን ጨርቅ ያድርግልሽ የሚለውን መረቀላት ።
ወዳጄ እስካሁን ተመኝቶ ያላገኘው ምን መሰላችሁ የጠ/ሚኒስትሩን ፊርማ ነው ። አንዳንዴ ሳስበው የኢህአዴግ ካድሬ የሆነው ፓርቲውን ወዶት ሳይሆን በአቋራጭ ፊርማቸውን አገኛለሁ ብሎ ይመስለኛል ።
ወደ ወዳጄ ቀጠሮ ጋ ስሄድ ለምንድነው በሌሊት የፈለገኝ እያልኩ የተለያዩ መላ ምቶችን ብመታም ቁርጥ ያለ ግምት ላይ መድረስ አቃተኝ ። እንዴ ከቤቴ ስወጣ ገና አንድ ሰአት አልሞላም እኮ ! በ5 ደቂቃ ውስጥ የሰፈሬን ኮብልስቶን መንገድ ላፍ አድርጌ አስፋልት ወጣሁ ። ታክሲም ወዲያው ነው የቀናኝ ። ገና እንደተሳፈርኩ ይዞኝ ከነፈ ። ለትርፍ የሚሰራ ሳይሆን የሰርቪስ አገልግሎት የሚሰጥ ነበር የመሰለኝ ። ትንሽ እንደከነፈ የነጋ ሳይሆን የመሸ የመሰላት ሽቅርቅር ወጣት አስቆመችውና ተሳፈረች ። መቼም መሃረብ የምታህለዋን ቀሚስ የለበሰችው ከፓንቱዋ ጋር ማች እንዲያደርግላት እንጂ ሌላ ጥቅሙ አልታየኝም ። ከሸፈነው ገላ ይልቅ ያጋለጠው ይበዛል ጫማዋ ደግሞ ትንሽዬ ፎቅ ላይ የወጣች አስመስሉዋታል ይቻላል ? ብላኝ መልሴን ሳትጠብቅ አጠገቤ ተቀመጠች ። ወፍራ ይሁን ነገር ፍለጋ ከፊል ዳሌዋ እኔ ላይ ተጫነ ። አልፎ አልፎ የሽቶና የመጠጥ ድብልቅ ወደ አፍንጫዬ ይደርሰኝ ነበር ።
ረዳቱ ትንሽ ከጠራ በሁዋላ መኪናው ተንቀሳቀሰ ወዲያው ግን የትራፊክ ፖሊስ ፊሽካ አስቆመው ። ምናባቱ ፈልጐ ነው ? አለ ረዳት ። ጐረምሳው ሹፌር ምንም አልመለሰለትም ። የትራፊክ ፖሊሱ የተለመደውን ሰላምታ ሰጠና የተከለከለ ቦታ ላይ ሰው መጫኑን በመግለጽ በጠዋቱ ሊቀጣው ከኬፑ ውስጥ ደረሰኝ አወጣ ። ሹፌሩም ከሁዋላ ኪሱ ውስጥ ዋሌቱን አወጣና ተሽቀዳድሞ አንዲት ቀይ ካርድ አሳየው ለትራፊኩ ። ተቀብሎ እንን ማየት አላስፈለገውም ቀድመህ አታሳየኝም ለምን ታለፋኛለህ ? አለውና ከመኪናዋ ገለል አለ ። ሾፌሩ መኪናዋን እየረገጠ ሽምጥ ጋለበ የባከኑ ሽርፍራፊ ደቂቃዎችን ለማካካስ በሚመስል ጥድፊያ ።
ብራዘር እዚህ አገር ላይ የሚሰራውን ግፍ ታያለህ ? አለችኝ ከጐኔ የተቀመጠችው ሽቅርቅር ወጣት በክርንዋ እየጐነተለችኝ ። ያለችው ስላልገባኝ የምን ግፍ ? ስል ጠየቅሁዋት ።
እንዴ የአባልነት ካርዱን ሲያሳየው እኮ ነው የለቀቀው ! መቼ ነው ግን እዚህ አገር ህግ የሚከበረው ? እኔና አንተን ቢሆን እኮ 160 ብራችንን ይቆነድደን ነበር !
ረዳቱ ያለችውን ሰምቱዋል መሰለኝ ከላይ እስከ ታች በግልምጫ አነሳት ።
እቺም ውሪ ራስዋ አባል ሳትሆን አትቀርም እየሳቀች ወደ ረዳቱ ጠቆመችኝ ።
የማን የኢህአዴግ ?
የግንቦት 20 ጊዜ ስታዲየም አልገባህም ? የ10 አመት ልጆች ሁሉ እኮ ነበሩ !
ገብተሽ ነበር እንዴ ብዬ ልጠይቃት ሳመነታ እስዋ ተናገረች ።
የዛሬን አያድርገውና እኔም ቀንደኛ የወጣቶች ሊግ አባል ነበርኩ ፈጽሞ ያልጠበቅሁትን ነገር ነው የሰማሁት ።
አሁንስ ተውሽው ? የእኔ ጥያቄ ነበር ።
የዛሬ ሳምንት ከቃሊቲ ስፈታ ነው የአባልነት ካርዳቸውን ቀዳድጄ የጣልኩላቸው ! በንዴት ጦዛ ነበር የምትናገረው ።
ታስረሽ ነበር ማለት ነው ? ምን አድርገሽ ?
ይገርምሃል ምንም በማላውቀው ጉዳይ እኮ ነው ።
ቆይ ለስንት ጊዜ ነው የታሰርሽው ?
ግንቦት 21 ከሌሊቱ 11 ሰአት ላይ ከተኛሁበት ወስደው 10 ቀን ካሰሩኝ በሁዋላ በዋስ ለቀቁኝ ።
ለምን እንዳሰሩሽ አልነገሩሽም ?
በማላውቀው ጉዳይ ነው ስልህ እነሱ የሚፈልጉት አብሮኝ ያደረውን ሰውዬ ነበር ። እሱ ሲሸውዳቸው ጋማዬን አይሉኝ መሰለህ !
ሰውየውን ታውቂዋለሽ አይደል ?
ዊች ዋን ?
አረ አብሮሽ ያደረውን ?
ያለዚያን ቀን አይቼውም አላውቅ በሁዋላማ ቆጨኝ ።

በአንድ ምሽት ትውውቅ እኮ አለሜን ነው ያሳየኝ ! የለቀቀብኝን ዶላር ተወው ! በዚያ ላይ ያደርነው ባለአራት ኮከብ ሆቴል !
እሺ ሰውየው ለምንድነው የሚፈለገው አሉሽ ?
ሽብርተኛ ነው አሉ ! አለችኝ እንደቀላል ነገር ።
በድንጋጤ የተናገረችውን ደገምኩት እየተርበተበትኩ ።
እኔን እኮ አይደለም ሰውየውን ነው ያሉት ! አለችኝ ልታረጋጋኝ እየሞከረች ።
እኔ ደሞ ፈርዶብኝ ሽብርተኛ የሚለውን ቃል ከሰማሁ እንደጉድ እሸበራለሁ ። በተለይ በቅርቡ የወጣውን የጸረ ሽብርተኝነት ህግ ስፈራው ለጉድ ነው ። አሁን ግን ከህጉ በላይም እስዋን ነው የፈራሁት ። ወራጅ ወራጅ ! አልኩኝ መውረጃዬ ሳይደርስ ።
ምነው ፈራኸኝ እንዴ ? አለችኝ አይንዋን አይኔ ላይ እያንከባለለች ።
የእኔ እመቤት የጸረ ሽብር ህጉ ምን እንደሚል ታውቂያለሽ ? እንኩዋን አንድ አልጋ ላይ አብሮ የተኛ በስልክ በኢሜይል በአካል የተገናኘ ሻይ አብሮ የጠጣ የተጨባበጠ ረዳት ወራጅ ወራጅ የጀመርኩትን ሳልጨርስ ጥያት ወረድኩ ጣጣ ውስጥ ከምገባ ጥቂት በእግሬ ብሄድ ይሻላል ብዬ ። በልቤ ግን ጸልዬላታለሁ ፈጣሪ ከሽብር እንዲያወጣት ።
ወዳጄ የቀጠረኝ ግሮሰሪ ስገባ ኦና ነበር ። አይናቸው ላይ ያልጨረሱት የተንጠለጠለ እንቅልፍ ያለባቸው የሚመስሉ የወንድ አስተናጋጆች ቤቱን ያጸዳዳሉ ። ዋናውን ክፍል አልፌ ወደ ውስጥ ስዘልቅ ጋዜጠኛው ወዳጄ ጥጉን ይዞ ጃምቦ ድራፍቱን ይጨልጣል ። የገረመኝ ደግሞ ለኔም አስቀድቶ መጠበቁ ነው ።
ገና ሳልቀመጥ አጠገቡ የነበረውን ጥቁር ቦርሳ ከፈተና አዲስ መጽሃፍ አውጥቶ ሰጠኝ ። ጠ/ሚኒስትሩ ተቃዋሚ ፓርቲ ቢያቋቁሙስ ? ይላል የመጽሃፉ ርእስ ።
ደራሲ ቢንያም ኤ. መጽሃፉን ገልበጥ ገልበጥ አድርጌ ተመለከትኩኝና ኮንግራ ! ብዬ እጄን ዘረጋሁለት ለወዳጄ ።
ከመጨባበጣችን በፊት ግን የቢሮዬ በር ተንና ከእንቅልፌ አባነነኝ ። ከምሳ በሁዋላ ናፕ ልውሰድ ብዬ ነበር በሬን ቆልፌ ሶፋው ላይ ጋደም ያልኩት ።
ይኸው ግማሽ ሰአት ገደማ ተኛሁኝ ማለት ነው ። ተነስቼ የቢሮዬን በር ከፈትኩት ። በሩ ላይ የቆመውን ሰው ስመለከት ግራ ገባኝ ። ጋዜጠኛው ወዳጄ ነው አሁን በህልሜ ያየሁት ። ግን የትኛው ነው ህልም የትኛው ነው እውን ? ተጨባበጥንና ወደ ውስጥ አስገባሁት ። አሁንም ግን በህልም ይሁን በእውን እርግጠኛ አይደለሁም ።
ይሄንን ጽሁፍ የጻፍኩላችሁ በህልሜ ነው በእውኔ ? በነገራችሁ ላይ አንዳንድ የማትፈልጉት ነገር ከተከሰተ በሁዋላ እውንነቱን ወደ ህልም መለወጥ የሚያስችል ቴክኖሎጂ ቢሰራ ምን ይመስላችሁዋል ? እኛ አገርማ በጣም ተፈላጊ ነው ! ስንት ህልም እንዲሆን የምንፈልገው አሳፋሪ የእውን ታሪክ አለን መሰላችሁ !


