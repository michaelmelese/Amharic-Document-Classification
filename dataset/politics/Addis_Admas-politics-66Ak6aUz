ህዝቡ ካድሬ እንደማያስፈልገው አረጋገጠ !
የሀዘን ብዛት አቶ መለስን ከሞት እንደማይመልሳቸው እያወቅን ከዚህ በላይ ስራ ፈትተን ሃዘን ብንቀመጥ አንዳችም ትርፍ የለውም ኪሳራ እንጂ ። የእሳቸው አጥንትም ቢሆን እኮ ይወቅሰናል ። እኔማ ሳስበው እሳቸው በእስካሁኑም ሀዘን ቢሆን ደስተኛ የሚሆኑ አይመስለኝም ። በድህነት አበሳዋን የምትበላ አገር በሀዘን ሰበብ ስራ ፈትታ መቀመጥ የለባትም እንደሚሉ ቅንጣት ጥርጣሬ የለኝም ።
ግን ግዴለም ይሁን ። መሪ ሞቶብን በቅጡ አዝነን በክብር ስንቀብር የመጀመሪያችን ነውና የሀዘን ጊዜው በዝቷል ላይባል ይችላል ። ይልቅስ በሃዘኑ ወቅት ጐጂ ባህል ነው ተብለው የተከለከሉ እንደ ደረት መደለቅ ያሉ የሃዘን ስርአቶች ሲከናወኑ ታይተዋል ።
አንዳንድ ታዛቢዎቹ እንደሚሉት በአሁኑ ጊዜ በለቅሶ ወቅት እንዲህ ያሉት ጐጂ ባህሎች አይፈቀዱም ። ሲደረጉ ከታየም የሰፈር እድሮች ድንናቸውን ነቅለውና እቃቸውን ሸክፈው እብስ ነው የሚሉት አሉ ። ይሄኛው ግን ብሄራዊ ሀዘን ስለነበር ግዴለም ይሁን ሊባል ይችላል ። አያችሁ ሞት መቼም ለማንም የማይቀር ተፈጥሮአዊ ክስተት ነው አይደል ። ስለዚህ ከልክ በላይ መሪር ሀዘን አይገባም በተለይ በቁም ያለውን የሚጐዳ !
በነገራችሁ ላይ የጠ/ሚኒስትሩን ህልፈት ተከትሎ በተፈጠረው ብሄራዊ ሀዘን በህዝቡ ዘንድ የታየው አንድነትና አገራዊ መግባባት ለኢትዮጵያ ህዝብ ቀስቃሽ ካድሬ እንደማያስፈልገው ማረጋገጡን እውቅ የፖለቲካ ተንታኞች እየተናገሩ ነው ። መቼም ኢህአዴግም ሆነ ሌላ ወገን በዚህ ጉዳይ ክርክር አይገጥመኝም ብዬ አምናለሁ እርግጠኛ ነኝ ያ ሁሉ ጐርፍ ህዝብ ከያለበት ነቅሎ በመውጣት ጐዳናዎቹን የሞላው በካድሬ ቅስቀሳ ወይም በ1ለ5 የአደረጃጀት ስትራቴጂ አይመስለኝም ። ካድሬ ይሄን ያህል አቅም ቢኖረውማ ኢህአዴግ የትናየት በደረሰ ነበር ።
ትዝ ይላችኋል አዲሱ የመሬት ሊዝ አዋጅ የወጣ ጊዜ የተፈጠረውን ንትርክና ተቃውሞ ! መሬት ይቅለላቸውና ራሳቸው ጠ/ሚኒስትሩ ብዥታውን ለማጥራት በሚል በፓርላማ ማብራሪያ መስጠታቸውን የምንዘነጋው አይመስለኝም ። ያኔ ታዲያ ብዥታው የተፈጠረው በዋናነት በካድሬዎች የአቅም ማነስ መሆኑን ጠ/ሚኒስትሩ ተናግረው ነበር እኮ !
እናላችሁ በዚህች አጋጣሚ ህዝብ ካድሬዎቹን እንደሚበልጥ አረጋገጠ ተብሏል ። እውነቴን እኮ ነው ህዝብ የሚፈልገውና ያመነበት ጉዳይ ከሆነ አንዳችም የካድሬ ቅስቀሳ አያስፈልገውም በእርግጥ የተነሳውን ጉዳይ ወይም አጀንዳ ህዝቡ አይቀበለውም ብሎ ካሰበና በውዴታ ሳይሆን በግዴታ መጐስጐስ ካማረው ሌላ ምርጫ የለም ከካድሬ ውጭ !
ችግሩ ግን ካድሬ ሲያጐርስ በፍቅር አይደለም ። እንደ ባህላችን በሞቴ ብሎ አያጐርስም ። አንድም ብትጐርስ ጉረስ ያለዚያ ገደል ግባ ይላል አሊያም ደግሞ በግድ ይጐሰጉስሃል ። ያኔ ደግሞ የጐረስነው ገና ስንውጠው ይተናነቀናል ፈጽሞ አይስማማንም እናም ኢህአዴግ በአዲስ አመት ውለታ ይዋልልን ከነዝናዛ ካድሬዎች እኛን በማላቀቅ ። ፓርቲውንም እኮ አልጠቀሙትም ከህዝብ አራራቁት እንጂ !
አንድ ወዳጄ በጠ/ሚኒስትሩ የሀዘን ወቅት ስለ ኢህአዴግ ካድሬዎች የታዘበውን ሲነግረኝ ምን አለኝ መሰላችሁ አንቀሳቃሽ ሳይሆን ተንቀሳቃሽ ነው የሆኑት ።
ምናልባት ኢህአዴግ ካድሬዎቹን ምን እንደሚያደርጋቸው ይጨነቅ ይሆናል ። ግን ከሰማኝ መፍትሄ ልጠቁመው ። አቅም ያለውን በህብረት አደራጅቶ ኮብልስቶን ያስነጥፍ ። ስለ ኮብልስቶን ገና ሳይጠየቅ ይንጣጣ የነበረው ካድሬ ሁሉ ሰርቶ ያሳየን ።
ያን ጊዜ በተለይ አንጀታችንን እርር ድብን ከሚያደርጉን የጋዜጠኛ ካድሬዎችም እንገላገልና ከጨጓራ ህመምም እንፈወሳለን ብዬ አስባለሁ ።
እኔ የምለው በሰሞኑ ሃዘን ሰበብ ለስንት ዘመን ተደፍሮ የማያውቀው ቤተመንግስት በህዝብ መደፈሩን አያችሁልኝ አይደል ።
በጽሁፌ መግቢያ ላይ እንዳልኩት መንግስት ሀዘን አብርድ ! ብሎ ህዝቡ ወደ ስራ እንዲገባ የመሪነቱን ሚና መውሰዱን ወድጄለታለሁ ። እንደማይፈልጉ መግለጻቸውን መረጃዎች ይጠቁማሉ ። ጠ/ሚኒስትሩ ካሸለቡበት ዘላለማዊ እንቅልፍ በተአምር ለአፍታ ቀና ብለው የህዝቡን እንባ ቢያዩ ህዝቡ ላሳያቸው ክብርና ልባዊ ሀዘን ልባቸው እንደሚሰበር ቅንጣት ታህል አልጠራጠርም ። ነገር ግን ተመልሰው ከማሸለባቸው በፊት እንባችሁን ሳይሆን ራእያችሁን አሳዩኝ የሚሉን ይመስለኛል ። ባለቤታቸው እንደተናገሩት የእሳቸውን ምስል የያዘ ፖስተር መለጠፍና ሃዘን መቀመጥ ለእሳቸው ቁምነገር አይደለም ። ለእሳቸው ትልቁ ጉዳይ ድህነትን ታግሎ ለማሸነፍ ቀን ተሌት መትጋት መታተር ይመስለኛል ። ኢህአዴግ ሳይረፍድ ሀዘን አብርድ ብሎ ወደ ስራ እንመለስ ማለቱን የወደድኩለትም ለሌላ ሳይሆን ለዚህ ነው ።
ይኸውላችሁ በፍጥነት ወደ ስራ እንመለስ በፖስተርና በመፈክር ደግሞ የእሳቸው ራእይ ፈጽሞ እውን ሊሆን እንደማይችል ይታወቃል ።
ስለዚህ የኢህአዴግ ውሳኔ ካድሬውን ቢያስከፋም እኛን እንዳስደሰተን ልገልጽ እወዳለሁ ። እሳቸውን ጀግና እያልን ማወደስና እውቅና መስጠት ተገቢ መሆኑን ባልክድም ይሄን ማለት ግን እኛን ጀግና እንደማያደርገን መዘንጋት የለብንም ። ልብ በሉ ከዚህ በኋላ መለስ ላይ መንጠላጠል አይቻልም ።
አሁን ጊዜው የፈተና ጊዜ ይመስለኛል ። በተለይ ደግሞ አገር ለሚመራው አውራው ፓርቲ ለኢህአዴግ ። አንዳንድ የኢህአዴግ ባለስልጣናት የአገር አመራር የአንድ ሰው ።
የጠ/ሚኒስትሩ ትልቅ ራእይ ድህነትን ማሸነፍ እንደሆነ የሚያከራክረን ጉዳይ አይመስለኝም ። ሌሎች ሃሳቦችና ህልሞችም እንደነበሯቸው ግን እሳቸው ካለፉ በኋላ ከአንዳንድ ወገኖች እየሰማን ነው ። ሰሞኑን ከኢቴቪ የ ፕሮግራም አዘጋጅ ተፈራ ገዳሙ ጋር ቃለምልልስ ያደረጉት ፕ/ር ኤፍሬም ይስሃቅ ጠ/ሚኒስትሩ በየአመቱ በዘመን መለወጫ የተወሰኑ እስረኞችን በምህረት ለመፍታት ቃል እንደገቡላቸው ጠቅሰው ዘንድሮም በመስከረም ወር ተመልሰው እንዲመጡ እንደነገሩዋቸው አስታውሰዋል ።
የኢትዮጵያ ሽማግሌዎች ቡድንን የመሰረቱት ፕሮፌሰሩ መንግስትን ከተለያዩ የተቃዋሚ ፓርቲዎች ጋር በማደራደር ብሄራዊ እርቅና ስምምነት ለመፍጠር እቅድ እንደነበራቸውና ጠ/ሚኒስትሩም ሁልጊዜ አንኩ ምንጊዜም ከማንት አትቦዝኑ የሚል ተስፋ ሰጪ ምላሽ እንደሰጧቸው ለጋዜጠኛ ተፈራ ገዳሙ ነግረውታል በ ።
አሁን የእኔ ጥያቄ ኢህአዴግ ለእኒህ የሽማግሌ ቡድኑ ጥያቄዎች መልሱ ምን ይሆን የሚል ነው ።
እንግዲህ ጠ/ሚኒስትሩ ህያው እንዲሆኑ የሚሻ ከሆነ የእሳቸውን ሃሳብና ህልም እውን ያደርጋል ብዬ አስባለሁ የፖለቲካ እስረኞችን በመፍታትና ከተቃዋሚዎች ጋር እርቅና ድርድር በመፈጸም ። ከሁሉም ከሁሉም ግን አቶ መለስ ጠንካራ ተቃዋሚ ፓርቲ እንዲፈጠርና ኢትዮጵያ ፓርቲዎች እየተፈራረቁ ስልጣን የሚይዙባት አገር እንድትሆን የማድረግ ህልም ነበራቸው ።
ይሄን ህልም አውራው ፓርቲ ሳይበርዝ ሳይከልስ እውን ያደርገዋል የሚል ጽኑ እምነት አለኝ ። ይሄ ደግሞ ለእዚህ ጨዋና ታላቅ ህዝብ ሲያንሰው እንጂ ፈጽሞ አይበዛበትም ።
እናም የእሳቸውን ራእይ ሙሉ በሙሉ በመተግበር ለዚህ መሪውን ለሚያከብር ክቡር ህዝብ ውለታውን ይመልስ ዘንድ ለኢህአዴግ የማስታውሰው በታላቅ ትህትና ነው መልካም አዲስ አመት ለሁላችንም እመኛለሁ !


