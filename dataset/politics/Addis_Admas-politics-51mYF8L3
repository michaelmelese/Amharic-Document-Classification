አዲሱን አመት በፖለቲካ ቀልዶች ።
አትጠራጠሩ ቀልድ የማያውቁ ፓርቲዎች ለዛ ቢስ ናቸው !

ባለፈው ሳምንት ለእናንተ ብቻ ሹክ ባልችሁ መሰረት ዘንድሮ የፖለቲካ ቶክ ሾው ።
በእርግጥ ከአቅሜ በላይ የሆነ ችግር ሊገጥመኝ እንደሚችል አልክድም ። እንዲያም ሆኖ ግን ምርጫ የለም ። አንድዬ ያክብርልኝ እቤቴ በቲቪ መስኮት አልጣችሁ ብዬ ከቴሌቪዥን ጣቢያው ውልቅ ብቻ ነው ።
መቼም ቶክ ሾው ተከለከልኩ ብዬ ብቻዬን የተቃውሞ ሰልፍ አልወጣ ! ልውጣም ብል እኮ ላይሳካ ይችላል ። ወይ የምንፈቀድልህ ከቀበና ጃንሜዳ ድረስ ነው ይሉኝና በሳቅ ያፈርሱኝ ይሆናል ።
ወይ ደግሞ የመከልከል አባዜ የተጠናወተው የሚመለከተው አካል ።
ወዳጆቼ እስካሁን የነገርችሁ ሁሉ የቀድሞ ዘመን ስጋት እንጂ የዛሬ ስጋት እንዳይመስላችሁ ። በተለያዩ ምክንያቶች የተነሳ ብዙዎቹ ስጋቶች የአዲሱ አመት እንደማይሆኑ ተስፋ አድርጉ ። ለምሳሌ ልማቱ ተጠናቆ ከመጪው እሁድ ጀምሮ ባቡሩ አገልግሎት መስጠት ስለሚጀምር ከዚህ በኋላ መስቀል አደባባይ ለተቃውሞ ሰልፍ የሚከለከልበት ምክንያት አይኖርም ።
የብሮድካስቲንግ ባለስልጣንም ባለፈው አመት ከ20 የማያንሱ አዳዲስ የቴሌቪዥን ጣቢያዎችና ቻናሎች እንደሚከፈቱ መግለጹን አስታውሳለሁ ።
እናም ከብዙ ሁኔታዎች አንጻር ኢቢሲ የፖለቲካ ቶክ ሾው እንደማይከለክለኝ እተማመናለሁ ። ከከለከለኝም ደግሞ ችግር የለም ።
አሁን ዋናው ነገር ምን መሰላችሁ ? በየፓርቲያቸው በይፋም ሆነ ውስጥ ለውስጥ የተነገሩና የተፈጠሩ ቀልዶችን ቆመንለታል ለሚሉት ህዝባቸው ለማጋራትና ዘና ለማድረግ ፈቃደኛ የሆኑ ፓርቲዎችን ወይም ፖለቲከኞችን መመልመል ነው ።
ለመሆኑ በራሱ ላይ አብዝቶ የሚቀልድ የአገራችን ፓርቲ የትኛው ይሆን ? ኢህአዴግ ሰማያዊ ኢዴፓ መድረክ ወይስ ማን ይሆን ?
እርግጠኛ ነኝ ከኢህአዴግም ከተቃዋሚዎችም ብዙ በሳቅ የሚያፈርሱ ቀልዶችን እንሰማለን ።
አሁን የአሜሪካ የፖለቲካ ቀልዶች ምን እንደሚመስሉ እንቃኝ ዘንድ አንድ ሁለት ሶስቱን ልጋብዛችሁ ። ለአገር በቀሉ የፖለቲካ ሾው መዳረሻ ይሆኑናል ። ወደ ቀልዶቹ ።

የዋይት ሃውስ ጨረታ ።
የዋይት ሃውስን አጥር ለማደስ 3 ኮንትራክተሮች ይጫረታሉ ። አንደኛው ከቺካጐ ሌላኛው ከቴኒዝ ሶስተኛው ከሚኔሶታ የመጡ ናቸው ። ሶስቱም ከአንድ የዋይት ሃውስ ሹም ጋር ተያይዘው የአጥሩን ሁኔታ ለማየት ይሄዳሉ ።
የሚኔሶታው ኮንትራክተር ወዲያው ሜትሩን አወጣና አጥሩን ለካው ። ከዚያም በእርሳስ ሂሳቡን ጫር ጫር አደረገና ስራው 900 ዶላር ገደማ ይፈጃል 400 ዶላር ለቁሳቁስ 400 ዶላር ለሰራተኞቼ 100 ዶላር ትርፍ ለእኔ ሲል አስረዳ ።
የቴኒዙም ኮንትራክተር ለካክቶ ሲያበቃ የሰራውን ሂሳብ ተናገረ ይሄን ስራ በ700 ዶላር እሰራዋለሁ ። 300 ዶላር ለቁሳቁስ 300 ዶላር ለሰራተኞቼ 100 ዶላር ትርፍ ለእኔ ።
አሁን ተራው የቺካጐው ኮንትራክተር ነው ። እሱ ግን የለካውም ሆነ ያሰላው ሂሳብ የለም ። ወደ ዋይት ሀውሱ ሃላፊ ጠጋ አለና በሹክሹክታ 2700 ዶላር ! ሹሙም በመጠራጠር እያየው እንደሌሎቹ ስትለካ እንን አላየሁህም እንዴት ነው ይሄን የሚያህል ቁጥር ላይ የደረስከው ? ሲል ጠየቀው ። የቺካጐው ኮንትራክተር አሁንም በሹክሹክታ 1ሺ ዶላር ለእኔ 1ሺ ዶላር ለአንተ በቀረው ገንዘብ የቴኒዙን ኮንትራክተር ቀጥረን አጥሩ ይታደሳል ። በማለት አስረዳው ። የዋይት ሀውሱ ሹሙም ምንም ሳያቅማማ ጨርሰናል ! ሲል መስማማቱን ገለጸለት ።


ባለቀ ሰአት ማሊያ መቀየር ?
በህይወት ዘመኑ ሁሉ የሪፐብሊካን ፓርቲን በመደገፍ የሚታወቅ ጽኑ ሰው ታሞ አልጋ ይዟል ። ህመሙ እየተባባሰ ሊሞት ማጣጣር ጀመረ ። ከመሞቱ በፊት በነበረች ሽርፍራፊ ደቂቃ እንደምንም ትንፋሹን አሰባሰበና ከአሁን ሰአት ጀምሮ ሪፐብሊካንን ትቼ የዲሞክራት ደጋፊ ሆኛለሁ ሲል አስታወቀ በኑዛዜ ቃና ።
አጠገቡ የነበረ ጓደኛው በእጅጉ እንደተናደደበት ገጽታው ይመሰክራል ። ስሩ ተገታትሮ ከደቂቃ በፊት ማሊያ ለውጫለሁ ያለውን የቀድሞ የሪፐብሊካን ደጋፊ ባልንጀራውን አፋጠጠው እኔ ፈጽሞ የምትለው ነገር አልገባኝም ህይወትህን ሙሉ ፍንክች የማትል ብርቱ የሪፐብሊካን ደጋፊ ነበርክ አሁን ምን ተገኝቶ ነው ድንገት ተነስተህ ዲሞክራት ለመሆን የፈለግኸው ?
በሞት ጣር ላይ የነበረው ሰውዬ ለመልስ የሚሆን ትንፋሽ አላጣም ለምን መሰለህ የእኛ ፓርቲ ሰው ከሚሞት የእነሱ ቢሞት ስለምመርጥ ነው !


ገንዘቤን ቁጭ አድርጋት ።
አንድ ሌባ አንድ ትልቅ ሰውን አሳቻ ቦታ ላይ ሽጉጥ ይደግንበትና ያለህን ገንዘብ በሙሉ ቁጭ አድርጋት ! ሲል ያስፈራራዋል ። በድንገተኛው የዘረፋ ጥቃት የተደናገጠው ሰውዬም በእኔ ላይ ይሄን ልትፈጽም አትችልም እኔ የአሜሪካ ኮንግረስ አባል ነኝ ይለዋል ። ሌባውም መለስ ብሎ እንዲያ ከሆነማ በል ገንዘቤን ቁጭ አድርጋት አለው ።


ተጋባዡ ፖለቲከኛ ።
የጐልፍ ክለብ እራት ላይ አንድ ፖለቲከኛ ንግግር እንዲያደርግ ይጋበዛል ። ፖለቲከኛው መድረክ ላይ ወጥቶ ንግግሩን ሲጀምር ጥቂት ታዳሚዎች አጋጣሚዋን በመጠቀም ሹልክ እያሉ ወደ ባሩ አመሩ አልኮል ለመጐንጨት ።
ከአንድ ሰአት በኋላ ሌላ አንድ ታዳሚ ወደ ባሩ መጥቶ ይቀላቀላቸዋል ። ወዲያው ቀድመው የወጡት ታዳሚዎች በጥያቄ ያጣድፉታል ።
አሁንም ሰውየው ንግግሩን አልጨረሰም ?
አዎ አልጨረሰም ።
ለመሆኑ ምንድነው የሚዘባርቀው ?
ምን አውቃለሁ ገና ራሱን አስተዋውቆ አልጨረሰም እኮ ።



