ምርጫውን ማድረግ አይቻልም ?
የመጀመሪያውን ስልክ የመታው ለሚወዳቸውና ለሚወዱት እናቱ ነው ። ሃሎ እማማ በደስታ እየተፍለቀለቀ ነው የሚያወራው ። እማማ ውጤቱ ደረሰ እኮ ምርጫውን አሸነፍኩ ! አለ እየተቁነጠነጠ ። እናቱም የእውነት ? ሲሉ ጠየቁት በጥርጣሬ በታጀለ ድምጽ ። በደስታ በርቶ የነበረው የፖለቲከኛው ፊት ከመቅጽበት ጨፈገገ እማማ ደግሞ በዚህ ሰአት የእውነት ተብሎ ይጠየቃል ? በማለት ስልኩን ጆሮአቸው ላይ ጠረቀመባቸው ። ፈጽሞ እናቱ ሳይሆኑ የምርጫ ተፎካካሪው ነው የመሰሉት ። እናም በዚያች ቅጽበት ጠላቸው ። አያችሁልኝ እናት ልጃቸውን አላመኑትም ማለት ነው ።
እኔ የምለው እስቲ ከዚህ ቀልድ ምን ተማራችሁ ብትባሉ ምን ትላላችሁ ? እኔ የተማርኩት ምን መሰላችሁ ? ኢህአዴግም ሆነ ተቃዋሚዎች በመጪው የአዲስ አበባና የአካባቢ ምርጫ ምርጫውን አሸነፍን እኮ ! ካሉ የእውነት ? የሚል በጥርጣሬ የተሞላ ጥያቄ ፈጽሞ አላቀርብም ። ይልቁንም እንን ደስ ያላችሁ-ኮንግራ ! በማለት ማሸነፋቸውን በጸጋ እቀበልላቸዋለሁ ።
የሪፐብሊካን ፓርቲ አባላት በኒውዮርክ እምብርት ላይ ከሚገኝ አንድ የታወቀ ባር ውስጥ ተሰባስበው ይገባሉ ወዲያው የባሩ ባለቤት ይሄድና ምን ፈለጋችሁ ? ውሃ ጠምቶን ነው ቀዝቃዛ ቢራ አምጣልን ባክህ ሁለት ሁለት አድርገው ሲሉ ያዙታል ።
ባለቤቱ የፈለጉትን ሁሉ አዝዘው እስኪጨርሱ ይጠብቅና አዝናለሁ ሪፐብሊካንን አላስተናግድም ይላቸዋል የዲሞክራቶች ደጋፊነቱን በሚጠቁም አስተያየት ። ሊሄዱ ሲነሱ ግን እኛም አናስተናግድህም አሉት የባሩን ባለቤት ። አያችሁ ይሄው ነው ከፖለቲከኛ ጋር መቀያየም ትርፉ !
እንግዲህ ከዚህ ቀደም ፖለቲክስ የሚለው ቃል ደርቲ ጌም ከሚለው ጋር ተያይዞ ነበር የማውቀው ። ሰሞኑን ግን ትንሽ ከዚያም ገፋ ያደረገ ብያኔ እንደተሰጠው ሰማሁ ። የሚለው የእንግሊዝኛ ቃል በላቲን ትርጉሙ ምን እንደሆነ ታውቃላችሁ ? ብዙ ማለት ሲሆን ደግሞ ደም መጣጭ ፍጡራን ማለት ነው ይላል አንድ መረጃ ።
አሁን እንግዲህ ወደ ራሳችን ፖለቲካና ምርጫ እንግባ ።
ምናልባት ውዝግቡ ገና መጀመሩ ስለሆነ ትንሽ ያጋነንኩት ሊመስላችሁ ይችላል ።
ወዳጆቼ የጦቢያን ፖለቲከኞች አታውቋቸውም እንዴ ? ከ0 ድግሪ ሴንቲ ግሬድ ተነስተው በአስደናቂ ፍጥነት እኮ ነው 100ድግሪ ሴንቲግሬድ ላይ ቂብ የሚሉት !
እንዴ ምርጫ በመጣ ቁጥርማ አንሸወድም ። እስቲ በ97 የተሰራነውን ጉድ ወደ ኋላ መለስ ብላችሁ አስታውሱት ። ለአለም ምሳሌ የሚሆን ነጻና እንከን የለሽ ምርጫ ይካሄዳል ሲሉን አመናቸው ። በሬዲዮና በቲቪ ዱላ ቀረሽ ክርክር ሲያደርጉ እውነትም ዲሞክራሲ ! ብለን ተደመምን ። ከዛ በኋላ ያለውን ማስታወስ አልፈልግም በእርግጥ ያንን ትራጄዲ አሳምረው የጻፉ ፖለቲከኛ ጸሃፍት ተፈጥረዋል ። ምጸቱ ግን ምን መሰላችሁ የትራጄዲው ፈጣሪዎች ራሳቸው ዘጋቢዎችም ራሳቸው መሆናቸው ነው ። ከአሁን በኋላ ባሉት ምርጫዎች ግን ይሄን እድል ልንሰጣቸው አይገባም ባይ ነኝ ። ወቸ ጉድ ! ራሳቸው ለሰሩት የፖለቲካ ፊልም ራሳቸው ሃያሲ ሆነውላችሁ ቁጭ አሉ ።
እንግዲህ ወዳጆቼ አላማዬ ባለፈ ምርጫ አዲስ ውዝግብ ለማንሳት አይደለም ።
ይሄውላችሁ ምርጫ የሚካሄደው እኮ ህይወትና ንብረትን ለማጥፋትና ለማውደም አይደለም ህይወትን ለማበልጸግና ከፍ ከፍ ለማድረግ ነው ወደ ላይ ለማደግ እንጂ ወደ ስር ለመግባት አይደለም 10 አመት ወደፊት ተጉዙ 20 አመት ወደ ኋላ ለመመለስም አይደለም ። እኔ የምለው ስንት ህግና ደንብ በዲሞክራሲ የዳበረ ልምድ ካላቸው አገራት ሲቀዳ እንዴት ስለ ምርጫ ከእኒህ አገራት ሳይኮረጅ ቀረ ?
ይሄን ሁሉ የምለው ለምን መሰላችሁ የአገሬ ፓርቲዎች ካለፈ ስህተታቸው እንደማይማሩ ስላወቅሁኝ ነው ቆይ እነሱ ስልጣን ለሚይዙት እኛን ለምን ያንገላቱናል ? ምርጫ በመጣ ቁጥር ብርድና ውርጩን ተቋቁመን የምንመርጠው አነሰን እንዴ ? እውነቴን እኮ ነው አሁንስ የፖለቲከኞች ነገር አንገሽግሾናል ! በቃ በአሁኑ ጊዜ የፖለቲካ ፓርቲዎችን ጭቅጭቅና ንትርክ የምንሸከምበት እንጥፍጣፊ አቅም እን የለንም ። እንዴ የኑሮ ውድነትና ግሽበት ትከሻችንን አድቆታል እኮ ። እናም እዛው በጠበላችሁ !
እኔ የምለው እንደው ግን መቼ ነው እዚች አገር ላይ ውዝግብ የሌለበት አሪፍ ምርጫ የምናየው ? ምን እንደናፈቀኝ ታውቃላችሁ ምርጫ በሰላም ምርጫ በመተማመን ምርጫ በነጻነት ምርጫ ያለጥላቻ ምርጫ ያለስጋት ምርጫ ያለተጽእኖ ምርጫ ያለጉልበት ምርጫ ያለማጭበርበር መቼ ነው እውን የሚሆነው ? ግዴለም ትክክለኛ ቀኑ ተቆርጦ ይነገረንና በትእግስት እንጠብቃለን ።
እስቲ አስቡት ምርጫ የምትለዋ ቃል ስትሰማ ምንድነው ወደ አእምሮአችን የሚመጣው ? ፍርሃት ስጋት ውጥረት ውዝግብ ጭቅጭቅ ንትርክ መፈራረጅ መጠላለፍ መወቃቀስ መካሰስ በቃ ይሄው ብቻ ነው ።
እኔ የምላችሁ የዘንድሮ ምርጫ በግንቦት ወር ነው አይደል ? ለምን ፓርቲዎቹን አንቀድማቸውም ! በምን መሰላችሁ በጸሎትና በምህላ ! አያችሁ እነሱ አሁን ውዝግቡን ለማጧጧፍና ለማክረር እየተንደረደሩ አይደል እኛ ቀድመን ከምርጫ ጣጣና ውጥረት ጠብቀን ለጦቢያ ፖለቲከኞች ማስተዋያ ልቦና ስጥልን እያልን ከልባችን ከጸለይንና ምህላ ከያዝን ማሸነፋችን አይቀርም በቃ አደብ ይገዙልናል እንደውም ገዢው ፓርቲና ተቃዋሚዎች ለምርጫ ቅስቀሳ ቁሳቁስ እየተዋዋሱ አንተ ትብስ አንተ ትብስ በመባባል በጦቢያ ታሪክ የመጀመርያውን ሰላማዊ ምርጫ ሊያካሂዱ ይችላሉ ! ግን ከቀደምናቸው ብቻ ነው ከቀደሙን አለቀልን !
ፖለቲካዊ ወጋችንን በቀልድ እንደከፈትነው በቀልድ ብንዘጋውስ ።
የአሜሪካ አቃቤ ህግ ጆን አሽክሮፍት በአንደኛ ደረጃ ት/ቤት ውስጥ ጉብኝት እያደረጉ ነው ። ለ15 ደቂቃ ያህል ለተማሪዎች ንግግር ካደረጉ በኋላ አሁን ጥያቄ ካላችሁ መጠየቅ ትችላላችሁ አሉ ። ቦቢ የተባለው ጩጬ ተማሪ ተነሳና ሶስት ጥያቄዎች አሉኝ በማለት ጀመረ ። አሽክሮፍት በመገረም እያዩት እንዲቀጥል ፈቀዱለት 1ኛ እንዴት ቡሽ ከአልጐር ባነሰ ድምጽ አሸነፉ ? 2 ለምንድነው የጸረ-ሽብርተኝነት ህጉን የሲቪል ነጻነትን ለመገደብ የምትጠቀሙበት ? 3ኛ በኢራቅ አለ ተብሎ የነበረው ጅምላ ጨራሽ መሳሪያ የት ገባ ? ይሄኔ ደወል ተደወለና ተማሪዎቹ ለእረፍት እየተጯጯሁ ከክፍሉ ወጡ ። ከእረፍት መልስ ሚ/ር አሽክሮፍት ቅድም ውይይታችን ስለተቋረጠ አዝናለሁ አሁን የፈለጋችሁትን ልትጠይቁኝ ትችላላችሁ አሉ ። ጁሊ የተባለች ትንሽ ልጅ ተነሳችና አምስት ጥያቄዎች አሉኝ ስትል ተናገረች በጣፋጭ አንደበቷ ። ቀጥይ አሏት አቃቤ ህጉ ። 1 እንዴት ቡሽ ከአልጐር ባነሰ ድምጽ አሸነፉ ? 2 ለምንድነው የጸረሽብርተኝነት ህጉን የሲቪል ነጻነትን ለመገደብ የምትጠቀሙበት ? 3 በኢራቅ አለ ተብሎ የነበረው ጅምላ ጨራሽ መሳሪያ የት ገባ ? 4 ለምን የእረፍት ሰአት 20 ደቂቃ ቀደም ብሎ ተደወለ ? 5 ቦቢ የት ገባ ?

