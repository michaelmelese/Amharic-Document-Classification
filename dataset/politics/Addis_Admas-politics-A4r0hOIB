ሁሉም የየራሱን የግንቦት 20 ፍሬዎች ይናገር !
የኢህአዴግ የግንቦት 20 ፍሬዎች ከእኛ የግንቦት 20 ፍሬዎች ይለያሉ ተቃዋሚዎች ።
የግንቦት 20 አከባበር ጥበባዊ ፈጠራ ይጐድለዋል ተባለ ።

የግንቦት ልደታ ከጠባች ጀምሮ ኢቴቪ የግንቦት 20 ፍሬዎችን እያስኮመኮመን ይገኛል አንዳንዴ በግጥም አንዳንዴ በዜማ ። ይሄስ ባልከፋ ። ሁሌም ግርም የሚለኝ ግን በየግንቦት 20ው በአል ስማቸው ሳይጠቀስ የማይታለፈው የሃይለስላሴና የደርግ መንግስታት ናቸው ።
ሌላው ደግሞ ምን መሰላችሁ ? የበአሉ አከባበር የፈጠራ ድርቀት ይታይበታል ። አዎ ጥበባዊ ፈጠራ ይጐድለዋል ። የደርግ አይነት ስርአት ተመልሶ እንዳይመጣ ቀኑን መዘከሩ ተገቢ ነው ። ነገር ግን በፕሮፖጋንዳ የተሞላ በአል መሆን የለበትም ። እንደኔ እንደኔ ፕሮፓጋንዳውን ኪነ-ጥበብ ብትተካው ይሻላል ። በፊልም በትያትር በስእል በሙዚቃ ወዘተ ቢዘከር የበለጠ ውጤታማ በአል እንደሚሆን አልጠራጠርም ። የአሁኑ አንዴ አልፏል ። ለመጪው ግንቦት 20 ማለቴ ነው ።
እስቲ አስቡት ከመጀመርያው የግንቦት 20 በአል ጀምሮ ሰዎች ያለፉትን ጨቋኝ መንግስታት ሲረግሙና በቁጭት ሲብከነከኑ ብቻ ነው ኢቴቪ የሚያሳዩ ።
መቼም ሰዎች ።
እኔ የምለው ግንቦት 20ን በተሻለ የደስታና የመነቃቃት ስሜት መዘከር አንችልም እንዴ ?
እንግዲህ 23 አመት ሙሉ ደርግ የተገረሰሰበት የግንቦት 20 በአል እንጂ ኢህአዴግ ድል ያደረገበት የግንቦት 20 በአል ሲባል ሰምተን አናውቅም ። ምናለበት ክፉው ላይ ሳይሆን በጐው ላይ ድህነት ላይ ሳይሆን ብልጽግና ላይ ድንቁርና ላይ ሳይሆን ትምህርት ላይ ነውጥ ላይ ሳይሆን ሰላም ላይ ኋላቀርነት ላይ ሳይሆን ስልጣን ላይ ወዘተ ብናተኩር ?
እኔ የምናፍቀው ምን እንደሆነ ታውቃላችሁ ? ኢህአዴግ አንድም የጠላት ስም ሳያነሳ ።
የእስካሁኑን መንደርደርያ እንደ ግንቦት 20 ዲስኩር ቁጠሩልኝና ወደ ዋናው የእለቱ ርእስ ጉዳይ ልግባ ። ለነገሩ የእለቱም ርእሰ ጉዳይ በግንቦት 20 ዙርያ ነው ። በተለይ ደግሞ በግንቦት 20 ፍሬዎች ላይ ያነጣጥራል ። እናላችሁ 23ኛውን የግንቦት 20 በአል አስመልክቶ ኢህአዴግ የግንቦት 20 ፍሬዎች በሚላቸው ላይ አንዳንድ ቅሬታዎች ።
ከአገር ውስጥ ተቃዋሚዎች እጀምራለሁ ።
የግንቦት 20 ፍሬዎች ለተቃዋሚዎች ።
መቼም እዚች ምስኪን አገር ላይ ከሚያስማሙን ነገሮች ይልቅ የማያስማሙን ነገሮች ይበዛሉ ። እንዳለመታደል ሆኖ ሰሞኑን ኢቴቪና ኢህአዴግ መራሹ መንግስት የግንቦት 20 ፍሬዎች እያሉ የሚደሰኩሩት ነገር እምብዛም የሚያስማማን አይደለም ። እኛንና ህዝባችንን ግን ጨርሶ ሊወክል አይችልም ።
ኢቴቪ ለምን ጐበዝ ከሆነ ሁሉም የየራሱን የግንቦት 20 ፍሬዎች እንዲናገር እድሉን አይሰጥም ?
ለህዝባችን ፕሮግራማችንን ለማስተዋወቅ አቅደን ህዝባዊ ስብሰባ እናደርጋለን ብለን ካወጅንበት እለት አንስቶ የሚደርስብን ወከባ ድብደባና እስር እንዲሁም የእቅድ መስተጓጐል ከግንቦት 20 ፍሬዎቻችን በቀዳሚነት ይጠቀሳሉ ። የዲሞክራሲያዊና ሰብኣዊ መብቶች ጥሰት የግንቦት 20 ፍሬዎቻችን እንደሆኑ ስንገልጽ በታላቅ ሃፍረት ነው ። የኢህአዴግ ጸረ ሰላም ጸረ ልማት ጸረ እድገት ወዘተ ፍረጃም ለእኛ የግንቦት 20 በረከታችን ነው ።
ለዚህ ነው ሁሉም የየራሱን የግንቦት 20 ፍሬዎች እንዲናገር እድል ይሰጠው የምንለው ። ለዚህ ነው የኢህአዴግ የግንቦት 20 ፍሬዎች ከኛ የግንቦት 20 ፍሬዎች ይለያሉ የምንለው ። እነ ኢህአዴግ የእኛን የግንቦት 20 ፍሬዎች በግድ እንዲቀበሉን አናስገድድም ።
ድል ለሰፊው ህዝብ !
የግንቦት 20 ፍሬዎች ለዳያስፖራ ተቃዋሚዎች ።
ስለ ግንቦት 20 ፍሬዎች መናገር ያለባቸው የወያኔ ባለስልጣናት ናቸው ። ድሃው ህዝብማ አሁንም ድሃ ነው ። ለእሱ የግንቦት 20 ፍሬው የበለጠ ድህነት ሆኗል ።
ወያኔ በፈጠረው የኢኮኖሚ ስርአት ኑሮው የተመሰቃቀለው የከተሜው ነዋሪ በታክስና በቫት ወገቡ ተቆርጦ መንቀሳቀስ አቅቶታል ። ገበሬው በብድር በወሰደው ማዳበሪያ በእዳ ተቀፍድዶ የፖለቲካ ነጻነቱን ተነጥቋል ። እነዚህ ናቸው እንግዲህ የኢትዮጵያ ህዝብ የግንቦት 20 ፍሬዎች ! ወያኔ ነገ ጠባ የፈረደበትን ኮብልስቶንና የባቡር ሃዲድ እያሳየ አገሪቷን እያለማ እንደሆነ ይደሰኩራል ።
ለእነ ጅቡቲና ሱዳን የኤሌክትሪክ ሃይል እየሸጠ ዶላር ወደ ካዝናው የሚያስገባው የወያኔ መንግስት እኒህ ናቸው እንግዲህ የህዝቡ የግንቦት 20 ፍሬዎች !
ከሁሉም የሚያስገርሙትና የሚያሳዝኑት ደግሞ የወያኔን መንግስት በምርጫ እንጥላለን ብለው አገር ቤት የተቀመጡት አብዛኞቹ ተቃዋሚ ተብዬዎች ናቸው ።
ግራም ነፈሰ ቀኝ አገር ቤት ለኢትዮጵያ ህዝብ የሚታገሉ የቁርጥ ቀን ልጆች እንደሌሉ የዳያስፖራ ተቃዋሚዎች የተረዱት ዛሬ አይደለም ። በ97 ምርጫ ማግስት ነው ። ለዚህ እኮ ነው ራሱ የወያኔ መንግስት ጠንካራ ተቃዋሚ ፓርቲ ለማግኘት አልታደልኩም እያለ የሚያፌዝባቸው ! የሆኖ ሆኖ ወያኔን በሰላማዊ ትግል መጣል አንድም ቅዠት አሊያም ጅልነት እንደሆነ የዳያስፖራ ተቃዋሚ ያምናል ። ምርጫ ለወያኔ የስልጣን እድሜውን ማራዘምያና ለጋሽ አገራትን ማጭበርበርያ መሳሪያ መሆኑ አዲስ ግኝት አይደለም ። እናም የዳያስፖራው ተቃዋሚ በዚህ ፈጽሞ ሊሸወድ አይችልም ።
በመጨረሻ የወያኔን የስልጣን አልጠግብ ባይነት ለመግታትና ስልጣን ለባለቤቱ ለሰፊው ህዝብ እንዲመለስ ለማድረግ የዳያስፖራው ተቃዋሚ የሚከተለውን ባለ 5 ነጥቦች የአቋም መግለጫ አውጥቷል ።
የአሜሪካ መንግስት ለወያኔ የሚያደርጋቸውን ማናቸውም የገንዘብ ድጋፎችና እርዳታዎች እንዲያቆም መጠነ-ሰፊ ሎቢ ይደረጋል !
የአሜሪካ መንግስት በኢትዮጵያ የሚገኘውን ኤምባሲውን ዘግቶ ዲፕሎማሲያዊ ግንኙነቱን እንዲያቋርጥ ከፍተኛ ግፊትና ጫና እንጀምራለን ።
አሜሪካውያንም ሆኑ የዳያስፖራ ባለሃብቶች በኢትዮጵያ ውስጥ መዋእለ ንዋያቸውን እንዳያፈሱ መረር ከረር ያለ ቅስቀሳ እናካሂዳለን ።
ድል ለኢትዮጵያ ጭቁን ህዝብ !
የግንቦት 20 ፍሬዎች ለመንግስት ሚዲያ ።
ግንቦት 20 ይዞልን ከመጣው እልፍ አእላፍ በረከቶች አንዱና ዋነኛው የፕሬስ ነጻነት መሆኑ አሌ የማይባል ሃቅ ነው ። ዛሬ ዜጐች ያሻቸውንና የመሰላቸውን ሃሳብ ያለምንም ገደብ የመግለጽ ሙሉ ነጻነታቸው ተከብሮላቸዋል እድሜ ለግንቦት 20 ፍሬዎች ! የመንግስት ሚዲያዎች ምንም እንን ይሄን የግንቦት 20 ፍሬ ተጠቅመው መስራት የሚገባቸውን ያህል በስፋት ሰርተዋል ባይባልም ቢያንስ የህዝብ አጋርነታቸውንና ልማታዊነታቸውን ለማሳየት ተግተዋል ማለት ይቻላል ። በጥፋት ጐራ ከተሰለፈው የግሉ ፕሬስ የሚለያቸውም ይሄው ህዝባዊነታቸውና ልማታዊነታቸው እንደሆነ እሙን ነው ።
በቅርቡ የተካሄዱ ጥናቶች እንደሚጠቁሙት ጨለምተኝነት መርዶ ነጋሪነት እድገትን የመካድ አባዜ የጽንፈኛ ተቃዋሚዎች አፈቀላጤነት የኒዮሊበራሊዝም አቀንቃኞችን እንደዘገባ ምንጭ መጠቀም ህገመንግስቱን የመናድ እንቅስቃሴ ወዘተ የግል ፕሬሱ መለያ ባህርያት ሆነዋል ። በአንጻሩ የመንግስት ሚዲያ ልማታዊ መንግስታችን ያስመዘገባቸውንና እነ ሳይቀሩ ያመኑባቸውን የእድገት እመርታዎች በትክክል በመዘገብ በመላ አገሪቱ ወደርየለሽ መነቃቃትን ፈጥረዋል ። በዚህም የግሉን ፕሬስ የጥፋት ብእር በልማት ብእራቸው በመመከት የህዝብና የመንግስት አጋርነታቸውን አሳይተዋል ።
የግሉ ፕሬስ በአመጽና ሁከት የአገሪቱን ሰላም ለማደፍረስና ህገመንግስቱን በሃይል ለመናድ የተንቀሳቀሰውን ያህል የመንግስቱ ሚዲያም ሰላምና ልማትን እንዲሁም ህግና ስርአትን በመስበክ ለህገመንግስቱ ዘብ ቆሟል ። በአጠቃላይ የግሉ ፕሬስ ለአገር ጥፋት የመንግስት ሚዲያ ደግሞ ለአገር ልማት የቆሙ እንደሆኑ ጥናቶች አመልክተዋል ። ሰፊው የኢትዮጵያ ህዝብም ማን የህዝብ አፈቀላጤ ማን ደግሞ የጽንፈኛ ተቃዋሚ ልሳን እንደሆነ በግልጽ ይመሰክራል ።
እስከአሁን ድረስ የግሉ ፕሬስ ከጥፋት ተግባሩ እንዲታረም ልማታዊ መንግስታችን ለምን ህጋዊ እርምጃዎችን ሳይወስድ በትእግስት እንደቆየ በቅጡ እንገነዘባለን ።
የግንቦት 20 ፍሬ የሆኑት የግል ፕሬሶች እንዲያብቡ ብሎ ነው ። ነገር ግን ይሄንን የመንግስት ትእግስት የግሉ ፕሬስ ከፍርሃት በመቁጠሩ ከእለት ወደ እለት እየባሰበት እንጂ እየተሻለው አልመጣም ። ስለዚህም ለህዝብና ለአገር ደህንነት እንዲሁም ግንቦት 20 ያጐናጸፈንን የፕሬስ ነጻነት ለመጠበቅ ሲባል ልማታዊው መንግስታችን ህጋዊ እርምጃዎችን እንዲወስድ እናሳስባለን ።
በተጨማሪም የአንዳንድ የግል ፕሬሶች የገንዘብ ምንጭ በአግባቡ ተጠንቶ ከጀርባቸው ማን እንዳለ ሊታወቅ ይገባል ብለን እናምናለን ። ጋዜጠኞችና አክቲቪስቶች እዚህና እዚያ ማጣቀሱን ትተው ሚናቸውን መለየት ይኖርባቸዋል ። መጻፍ የቻለ ሁሉ ጋዜጠኛ ነው ሊባል ስለማይችል የጋዜጠኝነት መስፈርት የሚያወጣና የብቃት ማረጋገጫ የሚሰጥ ተቋም በአፋጣኝ እንዲቋቋም እናሳስባለን ።
በሌላ በኩል ብዙም ወደ ጥፋቱ ጐዳና ያልገቡ የግል ፕሬሶችን በድጐማና በማበረታቻ በመማረክ ወደ ልማታዊ ጋዜጠኝነት የመቀየር ጥረትም ቸል ሊባል እንደማይገባው እናሳስባለን ።
ለግንቦት 20 ፍሬዎች ዘብ እንቆማለን !
የግንቦት 20 ፍሬዎች ለኢህአዴግ ካድሬዎች !
ዛሬ በአገራችን ላይ የምናያቸው መልካም ነገሮች ሁሉ የግንቦት 20 ፍሬዎች መሆናቸውን ራሳቸው ተቃዋሚዎችም ቢሆኑ ሊክዱት አይችሉም ። በሰላም ወጥቶ በሰላም መግባት ልጄ ለጦርነት ይማገድብኛል ከሚል ስጋት ተላቆ መኖር ንግድ አቋቁሞ ማትረፍ በፈለጉት ሃይማኖት ማመን በብሄር ማንነት ከሚደርስ ጭቆናና አድልኦ ተላቆ በእኩልነት መኖር ወዘተ የግንቦት 20 ፍሬዎች ናቸው ። ባለፉት አስርት አመታት ያስመዘገብነው ተከታታይ ባለሁለት አሃዝ የኢኮኖሚ እድገትም ከግንቦት 20 ፍሬዎቻችን በተቀዳሚነት ተጠቃሽ ነው ።
በመላ አገሪቱ ከጫፍ እስከ ጫፍ እየተዘረጋ ያለው መሰረተ ልማትም የግንቦት 20 ፍሬዎቻችን አካል ነው ። ታላቁ የህዳሴ ግድባችንም በፊታውራሪነት የሚሰለፍ የግንቦት 20 በረከታችን ነው ። የገዢውን ፓርቲ መንግስትነት ክደው ነጋ ጠባ በክፉ የሚያብጠለጥሉት ተቃዋሚ ፓርቲዎችና የእነሱ አፈ ቀላጤ የሆኑት የግል ፕሬሶችም ቢሆኑ የግንቦት 20 ፍሬዎች ናቸው ።
አረረም መረረም እኒህን አያሌ የግንቦት 20 ፍሬዎች ተንከባክቦ ሊጠብቃቸው የሚችለው ከመጀመሪያም መኖራቸውን አምኖ የተቀበለ ወገን ብቻ ነው ። እናም ጽንፈኛ ተቃዋሚዎችና የጥላቻ ፖለቲካ አራማጆች እንዲሁም የእነሱ ልሳን የሆኑት የግል ፕሬሶች የግንቦት 20 ፍሬዎቻችንን ።
ድል ለልማታዊ መንግስታችን !
