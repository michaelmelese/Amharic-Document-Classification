ዳያስፖራዎች የእኛ ኢትዮጵያ አልተስማማቻቸውም !
ከወር ገደማ በፊት ይመስለኛል ። አንድ የዘይት ጉዳይ የሚመለከታቸው ልማታዊ መንግስታችን የሾማቸው ቱባ ሃላፊ በኢቴቪ ብቅ አሉና እስካሁን ወደ አገር ውስጥ የገባውን የዘይት መጠን በሊትር ከገለጹልን በኋላ ወደ ዋናው አጀንዳቸው ገቡ ይሄ ሁሉ ዘይት በመንግስት ተደጉሞ እየተገዛ ለምን እጥረት ተፈጠረ ወደሚለው ማለት ነው ። እኔ በበኩሌ የዘይት እጥረት ምስጢሩ ግልጥልጥ ያለልኝ የዛን እለት ነው ሃላፊው በኢቴቪ ሲያብራሩልን ። እናም እንዲህ አሉ ።
አንዳንድ ጨለምተኞች ግን ዘይቱ ሺህ ጊዜ ቢከማች ምን ዋጋ አለው ? ሲሉ ተስፋ ሊያስቆርጡን መሞከራቸው አይቀርም ። እኔ በበኩሌ ግን ተስፋ አልቆርጥም ። የሃላፊው መልስ አሳምኖኝ ግን እንዳይመስላችሁ ! አይዲያዋን ስለወደድኩላቸው ነው ! ዘይቱን ባላገኘውም አይዲያ መውደድ እኮ መብቴ ነው ።
ሰሞኑን ደግሞ ሌላ ቱባ የስር ጉዳይ የሚመለከታቸው የመንግስት ባለስልጣን ለተወካዮች ም/ቤት ይገነባሉ ስለተባሉ የስር ፋብሪካዎች ሲያብራሩ ከቆዩ በኋላ እሳቸውም የእጥረቱን መንስኤ ገለጹልን ። የቃላት ለውጥ እንጂ ከዘይቱ የእጥረት ምስጢር ጋር ተመሳሳይ ነው ። እሳቸው እንዳሉት ችግሩ የስርጭት እንጂ የአቅርቦት አይደለም ክምችት በአቅርቦት ተቀይራ ከች አለች ። አሁን ከአንባቢያን መሃል ጨከን ብሎ ምን ትዘባርቃለህ ዘይት አለ የለም ? ቢለኝ ዘይትም ስርም የለም ነው መልሴ ። በስርጭት ችግር ! ክምችቱ ግን በሽ ነው ።
የስርና የዘይቱስ ምስጢር ታወቀ ! አሁን ግራ ያጋባን ደግሞ የስጋ ነው ። ስንት ገባ ነው ያሉት ? ኪሎው 120 ነው 140 ብር የተባለው ? ቆይ ለምን እንዲህ ዋጋው የናረ ይመስላችኋል ? በስርጭት ችግር ነው ብቻ እንዳትሉኝ ! ባይሆን በሁለቱም ሊሆን ይችላል በክምችትም በስርጭትም ! አንድ ነገር ትዝ አለኝ ። የፖለቲካ ምህዳሩ ጠበበ የሚባለው በስርጭት ችግር ይሆን እንዴ ? መድረክ ፓርቲም ሁሌ መሰብሰቢያ አዳራሽ አጣሁ የሚለው በስርጭት ችግር ሳይሆን አይቀርም ! አዳራሽማ ሞልቷል እኮ !
በሉ ወደ ስጋው ጉዳይ እንመለስ እናላችሁ የስጋ ዋጋ የናረው የቁም ከብቶች በኮንትሮባንድ ወደ ጐረቤት አገር በመሻገራቸው ነው ሲባል ሰምቻለሁ ።
ባለፈው የፋሲካ ሰሞን የስጋ ዋና መናሩን በተመለከተ አንድ እናት ተማረው ለአንድ ጋዜጣ የተናገሩት እንዲህ ይላል በከብት ብዛት ከአፍሪካ አንደኛ በሆነች አገር አንድ ኪሎ ስጋ ለምን በ120 ብር ይሸጣል ? በወሬ ብቻ ጠገብን እንጂ ለእኛ ጠብ ያለልን ነገር የለም !
አሁንስ እውነታቸውን ሳይሆን አይቀርም ። ቆይ ነጋ ጠባ ከምንሰማው የ11.4 በመቶ የኢኮኖሚ እድገት ምን ጠብ ያለልን ነገር አለ ? ይልቅስ ኢህአዴግ በዚህ ቁጥር የመጥራት ክፉ አባዜው ከአንዳንድ ለጋሽ አገራት ጋር እንዳያቃቅረን ። እነሱ እንን ይሄን ባለሁለት ዲጂት እድገት ሰምተው ትንሽ እኮ ነው የሚበቃቸው እናንተ ካደጋችሁ እስቲ ደግሞ ወደ አላደጉት እንሂድ ብለው ሸርተት ቢሉብንስ ? እኔ በበኩሌ አጉል መጀገን አልወድም ። ለምን መሰላችሁ ? ሳይዙ መታበይ ምን ይሰራል ? በዚያ ላይ ፕሮፖጋንዳ ለፖለቲካ እንጂ ለኢኮኖሚ እኮ ምንም አይፈይድም ።
ይሄን ኢህአዴግ ነጋ ጠባ የሚነዘንዘንን የ11.4 በመቶ የኢኮኖሚ እድገት በተመለከተ እኔ ምን አሰብኩ መሰላችሁ ? ስንፈልግ ብራችንን ወደ ዶላር እንደምንቀይረው ሁሉ ባለሁለት ዲጂት የኢኮኖሚ እድገቱን ወደ ስንዴ ወደ ዘይት ወደ ስጋ ወደ ጤፍ ወደ ደመወዝ ወዘተ የሚቀይርልን አንድ ባለሙያ ከኢንተርኔት ላይ እያፈላለግሁኝ ነው ። በሳይንሳዊ መንገድ ይሁን በአስማት ግዴለኝም ። እኔ የምፈልገው ውጤቱን ብቻ ነው ! ማን ያውቃል ኢንተርኔት ስበረብር ምስጢሩ እኔ ጋ አለ የሚል ተአምረኛ ፈረንጅ ወይም ቻይና ከች ይል ይሆናል ! መቼም ያደጉት አገራት ሁሉ አሃዙን የኢኮኖሚ እድገት ወደ ተጨባጭ ጥቅም መንዝረውት ነው ሰው የሆኑት ! እንደኛማ እስከመቼ ? ይኸውላችሁ ባለሁለት ዲጂቱ ወደ ጥቅምና ሃብት ከተመነዘረልን እኮ 11.4 በመቶ አይደለም 8 በመቶ እድገት ራሱ ከበቂ በላይ ነው ።
ከዋጋ ንረትና ከኑሮ ውድነት እሮሮ ልገላግላችሁ ብዬ ወደ ሌላ አጀንዳ ልወስዳችሁ አሰብኩና ሰሞኑን ከመንግስት ከፍተኛ ባለስልጣናት ጋር ውይይት ስላደረጉት ዳያስፖራዎች ላወራችሁ ወሰንኩ ። በኋላ ሳስበው ግን የእነሱም ውይይት ለካ በእሮሮ የተሞላ ነው ተብሏል ።
ይሁንና መቼም ከእኛ ሮሮ የዳያስፖራ ሳይሻል አቀርምና ወደ እነሱው እንገስግስ ።
እኔ የምለው ግን ለምንድነው እንደዚያ የጠመዱን ? በቃ ደብረናቸው ብቻ ከሆነ ጣጣ የለውም እኔ የፈራሁት ግን ምን መሰላችሁ ? ድብቅ አጀንዳ እንዳይኖራቸው ነው ! የሞለጩንን ብትሰሙ እኮ ፍርሃቴንና ስጋቴን ትረዱልኛላችሁ ። አንድ ጥያቄ ግን አለኝ ። ለመሆኑ የደም ምርመራ አድርገዋል ?
እስቲ ዳያስፖራዎቹ የሞለጩንን እናስታውስ አንደኛ ዳያስፖራ ሰነፎች ናችሁ አሉን ። ሌላኛው ደግሞ ነጻ ገበያ አታውቁም ! እንዴ የባሪያ ስርአትን የመመለስ ድብቅ አጀንዳ ያላቸው እኮ ነው የሚመስሉት ። ሌሎችም ደሜን ያንተከተኩ ዳያስፖራዎች ነበሩ ግን ተውቸው ። ለምን መሰላችሁ ? ከአንደኛው አለም ቢመጡም ምስኪን ወገኖቻችን ናቸው ።
የዳያስፖራዎች ወግ ተጀመረ እንጂ ገና አልተነካም ። ከዚያም በፊት ግን አንድ ቀልድ ላስቀድምና ዘና ላድርጋችሁ ።
የቀልዱ መቼት እዚያው ዳያስፖራዎቹ አገር ነው ። አንድ ወጣት መንጃ ፈቃድ ያወጣና በቀጥታ ወደ ሚኒስትር አባቱ ጋ በመሄድ አንዳንዴ መኪናቸውን የሚጠቀምበትን ሁኔታ እንወያይበት ሲል ይጠይቃቸዋል ። አባት ልጃቸውን ወደ ራሱ ጥናት ክፍል ይዘውት ይሄዱና አሁን እኔና አንተ እንደራደራለን ። አንተ በመጀመሪያ በትምህርትህ ጥሩ ውጤት ታመጣለህ ። የመጽሃፍ ቅዱስ ጥናትህ ላይ ትንሽ በርታ ትላለህ ። እና ደግሞ ጸጉርህን ትቆረጣለህ ። ከዛ በኋላ ስለመኪናው ልንነጋገር እንችላለን በማለት ምላሽ ይሰጡታል ። ከወር በኋላ ወጣቱ አባቱ ጋ በመሄድ አሁንስ ማውራት እንችላለን ? አባት አሁንም ልጁን ወደ ጥናት ክፍሉ ይወስዱትና ልጄ በእውነቱ በጣም ኮርቼብሃለሁ ። በትምህርትህ ከፍተኛ ውጤት አምጥተሃል ። የመጽሃፍ ቅዱስ ጥናትህን በትጋት ተከታትለሃል ። ያልኩህን አንድ ነገር ግን አላደረክም ።
ጠየቀ ልጅ ።
ጸጉርህን አልተቆረጥክም ! ወጣቱ ለአፍታ በዝምታ ሲያስብ ቆየና ዳድ ታውቃለህ ነገሩ ሳስብበት ነበር ። ሳምሶን እኮ ረዥም ጸጉር ነበረው ። ሙሴም ረዥም ነበር ጸጉሩ ። ኖህም እንዲሁ ። ኢየሱስም ቢሆን ረዥም ጸጉር ነበረው ። ሲል አስረዳ ። አባቱም ያልከው ትክክል ነው ልጄ ! እነሱ ግን የትም የሚሄዱት በእግራቸው ነበር ።
በነገራችሁ ላይ እቺ ቀልድ ማስታወሻነቷ መኪና ያለቀረጥ ! ላሉት ዳያስፖራዎች ይሁንልኝ !
በእርግጥ ሙልቅቅቅ ያሉም ዳያስፖራዎች ነበሩ ።
ግን ወደው እኮ አይደለም ። ተሳስተው ነው ። እየቀለድኩ እንዳይመስላችሁ ከምሬ ነው ። ዳያስፖራዎች በኑሮ ውድነትና በዋጋ ግሽበት ክፉኛ እየተናጠች ወደምትገኘው የጥንት የጠዋቷ ጦቢያ አይደለም እኮ የመጡት ።
በትንሳኤ በአል የስጋ ዋጋ በኪሎ 140 ብር ያሻቀበባት ጦቢያ አይደለም እኮ የመጡት እውነቴን ነው ዳያስፖራዎቹ ተሸውደዋል ! የሸወዳቸው ደግሞ ማን መሰላችሁ ? ጀግናው ኢቴቪ ነው ።
እነሱ አልመው የመጡት የኢቴቪን ኢትዮጵያ ነው ኢትቪዮጵያ የሚሏትን ። እነሱ በያሉበት አለም ኢቴቪ ሲሞላቸው የነበረችውን ኢትዮጵያን ነው አስበው ከች ያሉት ! የኢቴቪን የምናብ ልጅ ማለት ነው ። እናም በውይይቱ እንደታዘብቸው የእኛዋ ኢትዮጵያ ፈጽሞ አትመቻቸውም ። ለዚህ እኮ ነው የሙያ ችሎታ የላችሁም ስራ አትወዱም ስነ ምግባር ይጐድላችኋል ኋላቀር ናችሁ ወዘተ ወዘተ እያሉ የወረዱብን ። እኛ ግን ይቅር ብለናቸዋል ። ደግ ስለሆንን ግን አይደለም ። ኢቴቪ ስላሳሳታቸውና ከአንደኛው አለም ቢመጡም ወገኖቻችን ስለሆኑ ነው ። በመጨረሻ ምን እንዳማረኝ ነግሬአችሁ ልሰናበት ። ዳያስፖራ መባል በጣም ነው ያማረኝ !
ለ3 ወር አሜሪካ እንድቀመጥ ስፖንሰር የሚያደርገኝ ባገኝ እኮ በቃ ዳያስፖራ ተብዬ ከች እል ነበር አገሬ !


