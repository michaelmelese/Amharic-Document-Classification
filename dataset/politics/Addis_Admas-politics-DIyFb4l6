ዳውን ዳውን ኢትዮጵያ ! አዲሱ የፖለቲካ ፋሽን ።
ደግነቱ ኢትዮጵያዊነት ሱስ ነው የሚሉም ተፈጥረዋል ።
የዘረኝነት ፖለቲካ ከኮሮና በላይ ጥፋት ያደርሳል !

መቼም የጦቢያ ፖለቲከኞች ጉድ ማለቂያ የለውም ሁሌም እንዳስደመሙን እንዳስገረሙን ነው ። የሚገርመው ደግሞ እዚህ ሆኑ አውሮፓና አሜሪካ ለውጥ የላቸውም የተማሩ ፕሮፌሰር ሆኑ ቀለም ያልጠለቃቸው የኔ ቢጤ ያው ናቸው ። ዲሞክራሲያዊ አገር ውስጥ ኖሩ አልኖሩ ቅንጣት አይለወጡም ። ህዝብን እርስ በርስ የሚያፋጅ የጥላቻ ትርክት እየቀመሩና እየፈበረኩ የሚቀሰቅሱት እኮ እድሜ ልካቸውን በአውሮፓና አሜሪካ የኖሩና የእድሜያቸውን ግማሽ በዩኒቨርሲቲዎች ውስጥ ያሳለፉ ልሂቃን ናቸው ።
ሁሌም እቺን አገር ፈጣሪ ጥሎ አይጥላትም ። በክፉ ቀን ይደርስላታል ። ከመአትና ከመከራ ያድናቸዋል ይታደጋታል ። ጦቢያን ከእነ ህዝቧ !
ከሰሞኑ የአርቲስት ሃጫሉን ግድያ ተከትሎ የተከሰተውን ተመልከቱ ። የዳንነው እኮ በፈጣሪ ተአምር ነው ። ከእርስ በርስ እልቂት ፍጅትና መጨራረስ ! ለትንሽ ግን ተርፈናል ድነናል ። የታቀደውማ እንደነ ሶሪያና የመን የማያባራ የእርስ በርስ ግጭት ውስጥ እንድንገባ ነበር ። በ24 ሰአት ውስጥ የስንቱን ወገናችን ህይወት አጣን ? በስንት ልፋትና ጥረት የተገኘ ሃብትና ንብረት ወደመ ? ስንት ስራ አጦች ተፈጠሩ ?
በሁከትና ግርግሩ የደረሰው ጥፋትና ውድመት ዘግናኝና አሰቃቂ ነው ። ወደ 200 ገደማ ሰዎች እንደዘበት ህይወታቸውን ማጣታቸው በእጅጉ ያሳዝናል ። ግን እንዳልኩት ከታሰበውና ከታቀደው አንጻር ፈጣሪ እንደ ሁልጊዜው ታድጐናል አትርፎናል ባይ ነኝ ። እንጂማ ያየነው አይነት ብሄርና ሃይማኖት ተኮር ጥቃቶች እንዲህ በቀላሉ መች የሚበርዱ ሆኑና ? በከፋ ሁኔታ ሊስፋፉ ሊቀጣጠሉ ይችሉ ነበር ። ግን ከመጣው መአት በፈጣሪ ሃይል ተርፈናል እኛና ጦቢያ ! ይታያችሁ ኮሮና ቫይረስ በአራት ወራት ውስጥ ያላደረስብንን ጥፋትና ውድመት ነው የዘር ፖለቲካ በ24 ሰአት ውስጥ ያደረስብን ! ባለፉት 2 አመታት በነጻነትና ዲሞክራሲ ስም መረን የለቀቁ ጽንፈኛ የዘር ፖለቲከኞችና አክቲቪስት ነን ባዮች በማህበራዊ ሚዲያና በቴሌቪዥን መስኮት ለወጣቱ ትውልድ ምን ሲግቱት እንደከረሙ አስታውሱ ! በሰሞኑ ግርግርና ሁከት የተዘራውን ነው ያጨድነው ።
የዳያስፖራ ፖለቲከኞች ሰሞኑን ለተቃውሞ አደባባይ ሲወጡ አስገራሚ መፈክር እያሰሙ ነበር አሉ ዳውን ዳውን ኢትዮጵያ ! እኔማ ለምትወድም አገር ምን አስጨነቸውና ነው የተቃውሞ ሰልፍ የወጡት ? በውሃ ሙሌቱ የተበሳጨችው ግብጽ ዜግነት አደለቻቸው እንዴ ? ስልም ጠርጥሬአለሁ ። ግን የፈለገ ቢሆን ሰው በጤናው የገዛ አገሩን ትውደም እያለ ይፎክራል እንዴ ያውም በባእድ አገር በስደት ተቀምጦ ። ዝንጀሮ እንን መጀመሪያ መቀመጫዬን አለች አሉ እኮ ነው የሚባለው ።
በነገራችን ላይ ዳውን ዳውን አቢይ ! ሲሉ የሰነበቱ የዳያስፖራ ፖለቲከኞች ናቸው አሉ ዳውን ዳውን ኢትዮጵያ ! ወደ ማለት የገቡት ። አገርና መሪ ተምታታባቸው እንዴ ? እኔ ግን ዝም ብዬ ስጠረጥር ኢትዮጵያን ትውደም ያሉት በሰሞኑ የጠ/ሚኒስትሩ አነጋገር በሽቀው ሳይሆን አይቀርም ። የቱ መሰላችሁ ? እኛ እያለን ኢትዮጵያን ማፍረስ አይቻልም መጀመሪያ እኛን አፍርሳችሁ ነው ኢትዮጵያን የምታፈርሱት ማንም ቢሆን ከኢትዮጵያ በታች ነው ! ይሄ እንዴት ሊያበሽቃቸው ይችላል እንደምትሉ እገምታለሁ ። ከእናት ኢትዮጵያ ጋር ቂም የተያያዙ በርካታ ፖለቲከኞች እኮ አሉ ከራሷ ማህጸን የወጡ ! ወደ ሌላ ሳንሄድ ላለፉት 28 አመታት ጦቢያን እንዳሻቸው የገዟት የህወሃት ኢህአዴግ ባለስልጣናት እኮ ኢትዮጵያ የሚለውን ስም አይወዱትም ነበር ። ለዚህም ነበር ኢትዮጵያ ከማለት ይልቅ አገሪቱ ማለት ይቀናቸው የነበረው ። ይታያችሁ አገሪቷን እየገዙ ኢትዮጵያ ለዘላለም ትኑር የሚለው መፈክር የሚያበሳጫቸው ባለስልጣናት ሁሉ ነበሩ ። እናላችሁ ኢትዮጵያ ስትወደስና ስትነግስ በሽታቸው የሚነሳባቸው አያሌ ፖለቲከኞችና ልሂቃን ያሉባት ጉደኛ አገር ናት ። በተለይ ደግሞ የዘር ፖለቲካ የሚያራምዱ ጠባብ ፖለቲከኞች ከኢትዮጵያ የሚወዱላት ስልጣኗን ብቻ ነው ። ታሪ ያንገሸግሻቸዋል ። ድሏ አንገት ያስደፋቸዋል ። የድሮ ነገስታቶቿ ታሪክ ቢፋቅ ደስታቸው ነው ። የህዝቦቿ አብሮነትና የእርስበርስ ትስስር ይጐረብጣቸዋል ።
በነገራችን ላይ የዘር ፖለቲካ ከኮቪድ 19 ወረርሽኝ በእጥፍ የሚያስከነዳ ጥፋትና ውድመት የሚያደርስ መሆኑን ከሰሞኑ አሰቃቂ ክስተት የተረዳን ይመስለኛል ።
የኢትዮጵያን ፖለቲካ ከኮሮና በእጅጉ የከፋ የሚያደርገው ሌላው ጉዳይ ደግሞ ማስክ በማድረግ ርቀትን በመጠበቅና እጅን በሳሙና በመታጠብ አደጋውን መከላከል አለመቻሉ ነው ። ቤትን ዘግቶ መቀመጥም የዘር ፖለቲካ ሰለባ ከመሆን አይታደግም ። በጭፍን የዘር ፖለቲካ ላይ የስልጣን ጥመኝነት ተጨምሮበት ይሄን ህዝብና አገር አበሳውን እያበሉት እኮ ነው ። ክፋቱ ደግሞ እኛ ምስኪን ህዝቦች የእነዚህን የስልጣን ጥመኞች ሴራ ጠንቅቀን አለማወቃችን ነው ። ብናውቅማ ኖሮ ህዝብን እርስ በርስ ለማባላትና አገርን ለማፍረስ ተደብቀው ሳይሆን በአደባባይ በህቡእ ሳይሆን በግላጭ ሲዘጋጁ መርዘኛ የመጨራረስ ሃሳባቸውን በትውልዱ ላይ ሲዘሩ ዝም ብለን ባልተቀመጥን ነበር ። የጥፋት ሃሳባቸውንም በማህበራዊ ሚዲያ እየተቀባበልን ባላስፋፋንላቸው ነበር ። ክፋቱ ግን አሁን ውድ ዋጋ እያስከፈለን ነው ።
ለጽንፈኛ የዘር ፖለቲከኞች ሁሉም ነገር የፈጠራ ድርሰት ነው ። መጪውንና የነገውን ብቻ ሳይሆን የትላንቱንም ፈጥረው ይደርሳሉ ። አስገራሚ የጥላቻና የባህል ታሪክ እየደረሱ አይደለም እንዴ ህዝብን እርስ በእርስ የሚያባሉት ያውም በማያገባውና ባልኖረበት ታሪክ ! ለተረት የቀረበ ታሪክ እየተረኩ እኮ ነው ትውልዱን ለጥላቻና ለበቀል የሚያነሳሱት ።
በእርግጥ እንደ አላማቸው አልተሳካላቸውም እንጂ እስካሁን ኢትዮጵያ የምትባል አገርና ኢትዮጵያውያን የሚባሉ ህዝቦች እርስ በርስ ተላልቀው በታሪክ ብቻ የሚጠቀሱ በሆኑ ነበር ።
በነገራችን ላይ ጽንፈኛ የዘር ፖለቲከኞችና የስልጣን ጥመኞች ሌላኛው መለያቸው ዋሾነታቸው ነው የለየላቸው ቀጣፊዎች ናቸው ። የስልጣን እድሜያቸውን ለማራዘምና ስልጣን ለመቆናጠጥ ሲሉ በማናቸውም ጉዳይ ላይ ይዋሻሉ ይቀዳሉ ። ለምን ቢሉ ለእነሱ ከእውነት ይልቅ ስልጣናቸው ይበልጥባቸዋልና ።
በ20ኛው ክ/ዘመን የእነሱን ያረጀ ያፈጀ ኋላቀር የዘር ፖለቲካ ተቀብሎ ለእርስ በርስ እልቂት ራሱን የሚያዘጋጅ ህዝብ የትም አይገኝም ። እኛ ብቻ ነን የዋህና ተላሎች ! ይሄንን ስስ ብልታችንን በደንብ አግኝተውታል የዘር ፖለቲከኞቹ ! ለምን ብለን ሳንጠይቅ በስሜት እየተነዳን በቀደዱልን ቦይ እንደምንነጉድ በደንብ ነው የገባቸው የአራት ኪሎ ቤተ መንግስት የናፈቃቸው የስልጣን ጥመኞች ! ለዚህ ነው እንዳሻቸው እየጠመዘዙን አላማቸውን ለማሳካት ህይወታችንን የሚያስገብሩን ።
ለዚህ ነው የኮቪድ-19 ወረርሽኝ ሊያደርስብን ከሚችለው ጥፋትና ጉዳት በብዙ እጅ የሚያስከነዳ ጥፋትና ውድመት እያደረሱብን የሚገኘው ።
ወዳጆቼ ስልጣን ለተጠማ የዘር ፖለቲከኛ ተማረ አልተማረ አወቀ አላወቀ አነበበ አላነበበ ብዙም ለውጥ የለውም ። ለሱ ዋና ግቡ በባሌም ይሁን በባሌ ስልጣን መቆናጠጥ ነው ። የአንድ አገር ህዝቦች እርስ በርስ ቢጨራረሱ በድህነት አረንቋ ቢዳክሩ በኮሮና ወረርሽኝ ቢፈጁ ዜጐች በስደት ቢሰቃዩ በድርቅና በረሃብ ቢጠቁ ከቀያቸው ቢፈናቀሉ ለጽንፈኛ የዘር ፖለቲከኞች ጉዳያቸው አይደለም ።
ለአነሱ ዋና ጉዳያቸው በማናቸውም መስዋእትነት ቤተ መንግስት ገብተው የስልጣን ኮርቻን መቆናጠጥ ብቻ ነው ። ይሄን ህልምና ትልማቸውን ለማሳካት ደግሞ የማይሆኑትና የማያደርጉት የለም ። ታሪካዊ ጠላታችን ከሚሉት አካል ጋር ግንባርና ትብብር ይፈጥራሉ ። ህዝባችንን የፈጀና ያስፈጀ እያሉ ካወገዙት ወገን ጋር ስምምነት ይፈራረማሉ ። አሸባሪ ብለው ከፈረጁት ጋር ቆመው መግለጫ ይሰጣሉ ። ለምን ያላችሁኝ እንደሆነ ህሊናቸውን የሸጡ ናቸዋ !

ወዳጆቼ ዳውን ዳውን ኢትዮጵያ ! የሚሉ ዘረኛ ፖለቲከኞች የተፈጠሩትን ያህል ኢትዮጵያዊነት ሱስ ነው ! የሚሉ ፖለቲከኞችም መፈጠራቸው ያጽናናል ።
ኢትዮጵያ ለዘላለም ትኑር !


