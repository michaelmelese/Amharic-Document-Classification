መንግስት ንግዱ ቀርቶበት በቅጡ ይምራን ?
መንግስት ቢዝነስ ውስጥ ሲገባ እጥረት ወረፋና ኪሳራ አይቀሬ ናቸው ።
የ11 ቢ ብር የወጣቶች የስራ ፈጠራ ፈንድ በጥናት ነው በድፍረት ?
ከኢህአዴግ ጋር በድርድሩ እስከ መጨረሻው ለዘለቀ የ1ሚ.ሽልማት !

የአሜሪካ አዲሱ ፕሬዚዳንት ዶናልድ ትራምፕ በ7 አገራት ላይ ያሳለፉት ወደ አገሪቱ ያለመግባት ክልከላ በፍ/ቤት መታገዱን ሰማችሁልኝ አይደል ?
በቅርቡ እዚህች ጐረቤት አገር ኬንያ የሆነውንም ሳትሰሙ አትቀሩም ። የአገሪቱ መንግስት የስደተኞች መጠለያን ለመዝጋት ዳድቶት ነበር ። ታዲያ ማን መለሰው አትሉኝም ? የአገሪቱ ከፍተኛ ፍ/ቤት ! የጦቢያንና የኬንያን ልዩነት አያችሁልኝ ?
በነገራችን ላይ ከቅርብ ጊዜ ወዲህ ኢህአዴግ የሚናገራቸው ነገሮች ፈጽሞ ኢህአዴግ ኢህአዴግ አልሸትህ እያሉኝ ተቸግሬአለሁ ።
አንድ ሌላ ኢህአዴግ ኢህአዴግ የማይሸት ነገር ልጨምርላችሁ ።
ኢህአዴግ ኢህአዴግ የማይሸት ሌላም ነገር ገጥሞኛል ። ምን መሰላችሁ ? ኢህአዴግና ተቃዋሚ ፓርቲ በምርጫ ቢያሸንፉ አገሪቱን በጋራ የሚያስተዳድሩበትን ሁኔታ የሚደነግግ ረቂቅ ህግ ወጥቷል አሉ ። ለምሳሌ አረና የትግራይ ክልልን ቢያሸንፍና የቀረውን ኢህአዴግ ቢቆጣጠረው ማለት ነው ።
እኔ የምላችሁ ኢህአዴግና ተቃዋሚዎች እንደ ምንም ለ3ኛ ዙር ድርድር ሊደርሱ ነው አይደል ?
ሌላ ክርኤቲቭ ሃሳብ አለኝ ። ከኢህአዴግ ጋር በተጀመረው ድርድር እስከ መጨረሻ ዘልቀው ከውጤት ላይ ለደረሱ ሁለት ተቃዋሚ ፓርቲዎች ለእያንዳንዳቸው 1ሚ.ብር የመሸለም ሃሳብ አለኝ በስፖንሰር ! ከ20 ምናምን ፓርቲዎች በየፌርማታው ተንጠባጥበው ለውጤት የሚበቁት ከሁለት አይበልጡም ብዬ ነው ። ገና ከጅምሩ ጥቂቶቹ ለድርድር ብቁ አይደለንም ብለው በራሳቸው ጊዜ የሚወጡ ይመስለኛል ። በነገራችን ላይ አንድም ተሸላሚ ፓርቲ ካልተገኘ የሽልማቱ 2ሚ.ብር ወደ እኔ ገቢ እንደሚሆን ከወዲሁ አስታውቃለሁ ።
እኔ የምለው ለጥልቅ ተሃድሶ እየተባለ ሳምንቱን ሙሉ የመንግስት ቢሮ ከርችሞ መጥፋት ቆመ ወይስ ቀጥሏል ? ጥልቅ ተሃድሶው መደረግ ያለበትስ በስራ ሰአት ነው እንዴ ? ደሞስ ደንበኞች በአገልግሎት ማጣት ከተጉላሉና የመንግስት ስራም ከተበደለ ምኑን ጥልቅ ተሃድሶ ሆነ ? እንደው ግን ጥልቅ ተሃድሶ ስንት ቀን ይፈጃል ? ወደ ሌላ አጀንዳ እንሻገር ።
የህዝብ ጥያቄን ለመመለስ ታስቦ ይፋ የተደረገውን የ11 ቢ ብር የወጣቶች የስራ ፈጠራ ፈንድን እንዴት አያችሁት ? በእርግጥ እንዘን ከመባባልም አልፈን የተጠያቂነት ስርአት መዘርጋት የግድ ነው ።
ልማታዊ መንግስታችን አላዳርሰው ብሎ እንጂ ! በሁሉም የኢኮኖሚና ቢዝነስ ዘርፍ ውስጥ እጁን ቢያስገባ ደስታውን አይችለውም ።
አሁን ደግሞ የውበት እስረኞች የተባሉት ሊፋን ታክሲዎችን ታሪፍ በመተመን የትራንስፖርት ዘርፉን የግሉ ሴክተር እንዲሸሸው እያደረገ ነው ። እኔ ልማታዊውን የኢህአዴግ መንግስት ብሆን ኖሮ መጀመሪያ የማፈርሰው መ/ቤት የቱ እንደሆነ ታውቃላችሁ ? የአዲስ አበባ ትራንስፖርት ቢሮ ን ነበር ። ለአመታት የከተማዋን የትራንስፖርት ችግር አባባሰ እንጂ መፍትሄ አላመጣም ። እና ምን ይሰራል ? በነገራችን ላይ መንግስት የግል የኪራይ ቤቶች ታሪፍን የማውጣት እቅድ ሁሉ እንዳለው ሰምተናል ። ባለ ጭቃ ቤት 500 ብር የብሎኬት ቤት 1000 ብር ባኞ ቤት ያለው 2000 ብር እያለ ዋጋ ሊተምን ነው ማለት ነው ። እየገነባን ያለነው የሶሻሊዝም ስርአት ነው ካፒታሊዝም ? ኢህአዴግ ለኢኮኖሚ ፖሊሲውም ጥልቅ ተሃድሶ ያስፈልገዋል !
በነገራችን ላይ ልማታዊ መንግስታችን በየወረዳው ነዳጅ ማደያ ለመክፈት እቅድ አለው ተብሏል ። አሜሪካኖች መንግስት ችግር እንጂ መፍትሄ አይደለም የሚሉት ወደው አይደለም ።
