ተቃዋሚነት የሰለቻቸው ፖለቲከኛ ምን ይላሉ ? ምናባዊ ቃለምልልስ ።
ለፖለቲከኞች ስልጣን ድምጽ እንጂ ህይወት አይሰጥም ።
በውጭ የታሰሩ ዜጐችን ማስፈታት የምርጫ ቅስቀሳ ነው ።

ጠ/ሚኒስትሩ ባለፈው ሳምንት ወደ ተባበሩት አረብ ኢምሬትስ ተጉዘው እዚያ ለሚገኙ ዜጐች ያከናወኗቸውን በጐ ተግባራት እንዴት አገኙት ?
ተጉዘው ነበር እንዴ ? እኔ ስልጤ ሄደው ህገወጥ የምርጫ ቅስቀሳ ማድረጋቸውን ነው የማውቀው ። ለነገሩ ሁሌም ወደ ዱባይ የሚያደርጉትን ጉዞ እኔ እንደ ቫኬሽን ነው የምቆጥረው ። ልኡሉ እኮ የጠ/ሚኒስትሩ ወዳጅ ናቸው ። የሰላም ኖቤል የተሸለሙ ጊዜ የዱባይ ህንጻዎች እኮ በጠ/ሚኒስትሩ ፎቶዎች አሸብርቀው ነበር ። የአረብ ኢምሬትስ ጠ/ሚኒስትር ኖቤሉን የተሸለሙ ነበር የሚመስለው ። የሁለቱ መሪዎች ግንኙነት ከፕሮቶኮል ውጭ ነው ።
ግን እኮ ለቫኬሽን ሳይሆን ለስራ ነው የተጓዙት ። ብዙ ለዜጐች የሚጠቅሙ ተግባራትንም አከናውነዋል ።
በአውሮፕላን ያመጧቸው ስደተኛ ኢትዮጵያውያን እንዳሉ ሰምቼአለሁ ። ይሄ ደግሞ የጠ/ሚኒስትሩ ሆቢ እንደሆነ ነው የማውቀው ። እንዲያም ሆኖ ተቃውሞ የለኝም ። ነገር ግን በየአገሩ እየዞሩ ኢትዮጵያውያንን ከእስር ማስፈታት የጠ/ሚኒስትሩ ስራ አይመስለኝም ። የውጭ ጉዳይ ሚኒስቴር የማንን ጐፈሬ ያበጥራል ? በዚያ ላይ የአገሪቱ አንገብጋቢ ጉዳይ እስረኛ ማስፈታት ነው ወይ ? ብለን መጠየቅም አለብን ። ሰዎች በገዛ አገራቸው እየተፈናቀሉና እየታገቱ ባህር ማዶ እየሄዱ የታሰሩት ዜጐችን ማስፈታት ቀልድ ነው የሚመስለኝ ። ልብ በል ! ለምን በባእድ አገር የታሰሩ ዜጐች ተፈቱ እያልኩ አይደለም ። ከዚያ መቅደም የነበረበት የአገር ውስጥ የቤት ስራ መኖሩን እየገለጽኩ ነው ።
ግን እኮ ጠ/ሚኒስትሩ በመካከለኛው ምስራቅ በስደት ከሚኖሩ በ10 ሺዎች የሚቆጠሩ ኢትዮጵያውያን ጋር ተገናኝተው ተወያይተዋል ። የመኖሪያና የስራ ፈቃድ ለሌላቸው እንዲያገኙ አድርገዋል ። በዱባይ በሚገነባው ኤክስፖ 2020 ላይ 10 ሺ ዜጐች የስራ እድል የሚያገኙበትን ሁኔታ አመቻችተዋል ። በቀጣይነትም 50ሺ የሚደርሱ ኢትዮጵያውያን በተባበሩት አረብ ኢምሬትስ በሹፌርነትና ሌሎች ሙያዎች ተቀጥረው እንዲሰሩ ከአገሪቱ መንግስት ጋር ስምምነት ላይ ደርሰዋል ። ይህ መቼም ትልቅ ስኬት ይመስለኛል ። አይደለም እንዴ ?
ሚዲያዎች መቼም ለመጣው ሁሉ ማጨብጨብ ትወዳላችሁ ። ለዚህ ነው እንጂ ይሄ ትልቅ ስኬት ተብሎ የሚንቆለጳጰስ አይደለም ። እኔ እንደ ፖለቲከኛ ጉዳዩን በጥያቄና በጥርጣሬ ነው የምመለከተው ። አረቦቹ ይህን ሁሉ ውለታ የሚያደርጉልን በምን ምክንያት ነው ? ብዬ እጠይቃለሁ ። እነሱም ቃል የተገባላቸው ነገር ለምሳሌ በኛ መንግስት በኩል ማለቴ ነው ። በነገራችን ላይ ጠ/ሚኒስትሩ በየሄዱበት አገር የታሰሩ ኢትዮጵያውያንን በአንዲት ቀን እያስፈቱ በራሳቸው አውሮፕላን አሳፍረው መምጣታቸው አጃኢብ የሚያሰኝ ነው ። አገራቱ ወንጀለኛ ብለው ያሰሯቸውን እንደዘበት እየፈቱ የሚሰጧቸው ጠ/ሚኒስትሩ ማጂክ ይሰራሉ እንዴ ? ይሄን ጉዳይ ኢንቨስቲጌት ለማድረግ ስፖንሰር እያፈላለግሁ ነው ። በምን ስምምነት ታሳሪዎችን እያስፈቱ እንደሚያመጡ ማን ያውቃል ? ሰውየው እኮ ኢህአዴግ ናቸው ።
ኢህአዴግ እኮ አሁን የለም ። በምርጫ ቦርድ ህጋዊ ሰውነቱን አጥቷል ። አሁን ያለው ብልጽግና ፓርቲና ጠ/ሚኒስትር ዶ/ር አቢይ አህመድ ናቸው ተሳሳትኩ ?
ምን ትላለህ ? እሳቸውም ፓርቲውም የኢህአዴግ ውላጆች አይደሉም እንዴ ? ፓርቲው ስሙን ስለቀየረ ብቻ ባህርይውንም ይቀይራል ማለት አይደለም ። ስሙ ብልጽግና ይሁን እንጂ ባህርይው አሁንም የኢህአዴግ ነው ።
ይሁንልዎት ፓርቲያችሁ በጠ/ሚኒስትሩ የደቡብ አፍሪካ ጉብኝትም ላይ ተመሳሳይ አቋም ነው ያለው ?
እኔ እንደውም በግሌ የማምነው ጠ/ሚኒስትሩ በቅርቡ ያደረጓቸው የባህር ማዶ ጉብኝቶች ሁሉ ብልጽግና ፓርቲን ለማስተዋወቅና ደጋፊን ለማበራከት የታለሙ ናቸው ። በሌላ አነጋገር እኛ እዚህ አገር በምርጫ ቦርድ የተከለከለውን የምርጫ ቅስቀሳ እሳቸው በአፍሪካና መካከለኛው ምስራቅ ሳይቀር ሲያጧጡፉት ነው የከረሙት ። ባለፈው ሳምንት ደግሞ በስልጤ ዞን ከ60ሺ ነዋሪዎች ጋር ተወያይተዋል ። የምርጫ ቅስቀሳ ነው ።
የምርጫ ቅስቀሳ ገደቡ በኢትዮጵያ ብቻ አይደለም እንዴ የሚሰራው ?
ኢትዮጵያውያን ባሉበት ሁሉ ይሰራል !
የምርጫ ቦርድ ህግ እንደዚያ ይላል ?
ህጉ ባይልም በባህር ማዶ የሚደረገው ቅስቀሳ በዚህ አገር መራጮች ላይ ጉልህ ተጽእኖ የማሳረፍ አቅም አለው ብዬ አምናለሁ ። ጠ/ሚኒስትሩም ይሄ ገብቷቸዋል ። ውጤትም እያመጣላቸው ነው ። እሳቸው በመካከለኛው ምስራቅ ሲቀሰቅሱ እዚህ ከተለያዩ የኦሮምያ አካባቢዎች አቢይ አይናችን ነው አትንኩብን ! የሚል ህዝባዊ ድጋፍ ሲደረግላቸው ነው የሰነበተው ። ሰውየው የዋዛ አይደሉም ።
ፓርቲያችሁ በምርጫ አሸንፎ ስልጣን ቢይዝ ምን አይነት የኢኮኖሚ ፖሊሲ ነው የምታራምዱት ?
የኢኮኖሚ ፖሊሲያችንን የምንገልጸው የምርጫ ቅስቀሳው ሲጀመር ነው ። የኛ ፖሊሲ የዚህችን አገር የኢኮኖሚ ችግር ለመፍታት ብቸኛ አማራጭ ነው ። ማባዛት የሚል ስያሜ ሰጥተነዋል ። በማንም ያልተሞከረ ኦሪጂናል የኢኮኖሚ ፖሊሲ ነው የቀረጽነው ። ግን ልንሰረቅ እንችላለን የሚል ፍራቻ አለን ። ስለዚህ አሁን ልንገርህ አልችልም ። በአንድ ነገር ግን ከድሮው ኢህአዴግም ሆነ ከአዲሱ ብልጽግና ፓርቲ እንለያለን ። እኛትላልቅ የመንግስት የልማት ድርጅቶችን ለውጭ ኢንቨስተሮች ፈጽሞ አንሸጥም ። በተለይ አየር መንገዳችንን ከአድዋ ድል ለይተን አናየውም ። የነጻነታችን አርማ አድርገን ነው የምንቆጥረው ። አየር መንገድን በከፊልም ቢሆን ፕራይቬታይዝ ማድረግ ነጻነታችንን ፕራይቬታይዝ እንደማድረግ ነው የምንቆጥረው ።
በምርጫው ማን የሚያሸንፍ ይመስልዎታል ?
ይሄን ጥያቄ ከእኔ ይልቅ ለህዝባችን ብታቀርብለት እቅጯን ይነግርህ ነበር ።
የትኛው ህዝባችሁ ? ደጋፊዎቻችሁን ማለትዎ ነው ?
ላለፉት 28 አመታት የታገልንለትና የተሰዋንለት ህዝባችንን ነዋ ! ከሰሜን እስከ ምእራብ ከምስራቅ እስከ ደቡብ ያለውን ህዝባችንን ማለቴ ነው ።
የጠ/ሚኒስትሩ ብልጽግና ፓርቲ በምርጫው ያሸንፋል ብላችሁ አትሰጉም ?
ብልጽግና እኮ የራሱን እድሜ ጨርሶ በሌሎቻችን እድሜ እየኖረ የሚገኝ ይሉኝታ ቢስ ፓርቲ ነው ። 28 አመት ሙሉ በኢህአዴግ ስም በስልጣን ላይ ከቆየ በኋላ አሁን ስሙን ቀይሮ ደግሞ ለሌላ የስልጣን ዘመን እየተዘጋጀ ነው ። እንደኔ ቢሆን ከምርጫው መገለል ያለበት ፓርቲ ነው ።
በየትኛው ህግ ነው የሚገለለው ?
ኢህአዴግ እኮ በህግ አይደለም ስልጣን ላይ የቆየው ። በሀይል ነው በጠብመንጃ ።
እናንተም ያንኑ ልትደግሙት ነው ታዲያ ? ለምን ውሳኔውን ለህዝብ አትተውለትም ? ህዝብ ያሻውን ይምረጥ ።
ለነገሩ ነጻ ፍትሃዊና ዴሞክራሲያዊ ምርጫ ከተካሄደ ብልጽግና ሊያሸንፍ አይችልም ። እስከ ዛሬም ኮሮጆ እየሰረቀ ነው 100 ፐርሰንት አሸነፍኩ ሲለን የነበረው ። ህዝባችን እኛን ለመምረጥ ከአሁኑ የምርጫውን እለት በጉጉት እየተጠባበቀ ነው ። እኛ ካሸነፍን ደግሞ እንደ ኢህአዴግ ስልጣን ለብቻችን የሙጥኝ ብለን አንይዝም ። ለሌሎች ፓርቲዎችም እናጋራለን ። በአገራችን ታሪክ ለመጀመሪያ ጊዜ የሚባለውን የስልጣን ማጋራት አሰራር ተግባራዊ እናደርጋለን ።
ስልጣን የምታጋሩት ለማነው ? በምርጫ ለተሸነፉ ፓርቲዎች ነው ?
የትግል አጋሮቻችን አይደሉ እንዴ !
እርስዎ እንዳሉት ነጻ ፍትሃዊና ዴሞክራሲያዊ ምርጫ ተካሂዶ ብልጽግና ፓርቲ ቢያሸንፍስ ?
ብልጽግና ካሸነፈ ከናንተ ከሚዲያዎች ጋር አብሮ ምርጫውን በጠራራ ጸሀይ አጭበርብሯል ማለት ነው ። ህዝባችን ደግሞ ይህን ሁኔታ በዝምታ አይመለከተውም ። አደባባይ ወጥቶ የተሰረቀ ድምጹን ያስመልሳል ።
ግን እኮ የሰሞኑን የድጋፍ ሰልፍ ስናይ ጠ/ሚኒስትሩ ወይም ፓርቲያቸው ማጭበርበር ሳያስፈልጋቸው ምርጫውን በቀላሉ ማሸነፍ ይችላሉ አይመስልዎትም ?
እንግዲህ ምን ይታወቃል ጠ/ሚኒስትሩ እንዳልኩህ የሆነ ማጂክ አላቸው ። ባለፈው ሳምንት የተቀናቃኛቸው ህዝባዊ መሰረት እንደሆነ ከሚታወቅ የአገሪቱ ክፍል እሳቸውን ለመደገፍ ግልብጥ ብሎ የወጣው ነዋሪ አስደንግጠኛል ። ተቀናቃኛቸውም ባዩት ነገር አቅላቸውን ስተው ሆስፒታል እንደገቡ ሰምቻለሁ ። ያለዚያ ሁኔታውን አይቼ ብልጽግናን መቀላቀሌ አይቀርም ! ከ2013 በኋላ በተቃዋሚነት የመቀጠል አላማ የለኝም ስልጣን ጠምቶኛል ።
ውድ አንባቢያን በዚህ ምናባዊ ቃለ ምልልስ ላይ ስልጣን የተጠሙት ፖለቲከኛ በዘንድሮ ምርጫ ቤተ መንግስት እንደሚገቡ አልመዋል ።
ወዳጆቼ የቀድሞው አምባገነኑ የሊቢያ መሪ ሙአመር ጋዳፊ በ ጋዜጠኛ ከስልጣን መቼ እንደሚወርዱ ሲጠየቁ ህዝቡ እኮ ይወደኛል ለእኔ ሊሞት ለእኔ ሊሰዋ ሁሌም ዝግጁ ነው ብለው ነበር ።
እኛ መራጮች ደግሞ ለስልጣን ድምጽ እንጂ ደም አንሰጥም ! የሚለውን መፈክር አንዘነጋውም ።


