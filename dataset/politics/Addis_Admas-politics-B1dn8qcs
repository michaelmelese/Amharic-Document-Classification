ፈረሱ ምን ሆኖ ነው እየሳቀ የሚያለቅሰው ?
አንደኛ መውጣቴ ከፍተኛ ሽልማት ካላስገኘልን ምን ዋጋ አለው ብሎ ነው ያለቀሰው ። በሚቀጥለው አመት በዝውውር መስኮት ለመሹለክ አስቧል ።
ለጥበብ በመቆርቆር ቆረቆር የወረሰው ጥበብ አድጓል ሲሉት መንግስተ ሰማይ መጥታለች እንዳሉት ቆጠረውና ፈረሱ ሳቀ ። ዘሩ ሲዘራ ባይመለከትም መብቀሉ ራሱ አስፈነደቀው ። የታል የበቀለው ? ብሎ ሲጠይቅ አይዶልን ተመልከት አሉት ። እውነትም የሆነ ነገር በቅሏል ። እጅ እና እግሩ ባይለይም እያቆጠቆጠ ነው ። ተመስገን ብሎ ሳቀ ።
ያለቀሰው እኛ ነን ጥበቡን ያበቀልነው የሚሉ የሚመስሉ አላዋቂ ኮትቾች መድረኩን ሲቆጣጠሩት ነው ። የማስታወቂያ ሰራተኞች የጥበብ አትክልተኛ ሆነው ያቆጠቆጠውን እንጂ ፍሬ ያልሰጠውን በቆልት መቀስ ይዘው ሲቀርቡት ፍርሀቱ አገረሸበት ። አለማልቀስ አልቻለም ።
የስነ ጽሁፍ ትንሳኤን ናፋቂ የስነ ጽሁፍ አይዶል በመቀጠል ይዘጋጃል የሚል የህልም ማር ቀምሶ እየሳቀ ከእንቅልፉ ነቃ ። ድርሰት ተሰቅሎ ከሞተ በኋላ ይነሳል የሚል ንግርትን የሚያምን ተስፈኛ ፈረስ ስለሆነ ። ከሞት በሶስተኛው ቀን መቃብሩን ፈነቃቅሎ ሲነሳ የወረቀት የህትመት ዋጋ ከአእምሮ ነጻነት ዋጋ ጋር አንድ ላይ ተወድዶ ጠበቀው ። ከሞት ቢነሳም ወደ ሰማይ ማረግ ግን አልቻለም ። ተመልሶ መስቀሉ ላይ መቸንከር ወይንም መቃብሩ ውስጥ ሞቶ መጠበቅ ግዴታ ሆነበት ። አምርሮ አለቀሰ ።

