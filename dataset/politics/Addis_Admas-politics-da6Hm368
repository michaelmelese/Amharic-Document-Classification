የክፍለ ዘመኑ የኢህአዴግ አስቀያሚ ታሪክ ?
ጽድቁ ቀርቶብኝ በቅጡ በኮነነኝ ።


ስድስተኛ ፎቅ ላይ ወደ ሚገኘው ቢሮዬ ለመውጣት ቆሜ ሊፍት እየጠበቅሁ ነበር ። እንደኔው ሊፍት የሚጠብቁ ሁለት ወንዶች አጠገቤ ቆመው ጮክ ብለው ያወራሉ እጃቸውን እያወራጩ ። ከቆምኩበት ስንዝር ሳልነቃነቅ የወሬያቸው ርእሰ ጉዳይ ጆሮዬ ውስጥ ጥልቅ አለ ። አጀንዳውን አውቀዋለሁ ። እኔ ብቻ ሳልሆን እናንተም ታውቁታላችሁ ። አሳዛኝና አሳፋሪ የኢህአዴግ የቅሌት ታሪክ ነው ። የግፍ ታሪክ ! ከሰብአዊነት የተፋታ የጭካኔ ታሪክ !
አዎ አጠገቤ የቆሙት ግለሰቦች የሚያወሩት ሰሞኑን በመንግስት ቴሌቪዥን ስለተላለፈው በእስረኞች ላይ የተፈጸመ እጅግ አሰቃቂ የግፍ ታሪክ ነው ። ወዲያው ሊፍቱ መጣና አብረውኝ ገቡ ። ወሬያቸውን ግን አላቋረጡም ። ቁጣ ጨምረውበት ቀጥለዋል ።
ከሁለቱ አንደኛው ወደኔ እያየ አየኸው ይሄን ህዝብ ! ይሄን እየሰማ ዝም ብሎ ተጋድሟል አለኝ ።
ህዝቡማ ጨዋ ነዋ ! ሳላውቀው ነው ከአፌ ያመለጠኝ ።
ልፍስፍስ ነው እንጂ ! አለ ሰውዬው በቁጣ ገንፍሎ ።

ምን እንዲያደርግ ነው የፈለጉት ? አገር እኮ ይፈርሳል ! አልኩኝ በቅጤ ሳላስብ ።
አገር ይፈርሳል ነው ያልከው ! ለምን ፍርስርስ አይልም ! አምባርቆብኝ ከሊፍቱ ወጣ ።

ግን ይሄ ሁሉ ክፋት ይሄ ሁሉ አውሬነት ይሄ ሁሉ ጭካኔ ይሄ ሁሉ መሰይጠን ከየት መጣ ? ኢትዮጵያውያውያንን ከሚመራ ፓርቲ ዲሞክራሲን አስፋፋለሁ አገሪቱን መካከለኛ ገቢ ካላቸው አገራት ተርታ አሰልፋለሁ ህዝቡን ለአንዴና ለመጨረሻ ጊዜ ከድህነት አረንቋ አወጣለሁ እያለ ሲደሰኩር ከኖረ መንግስት ነው ። ፈጽሞ የማይታመን እኮ ነው ! በጥልቀት መጠናት ያለብን ህዝቦች ነን !
ሊፍት ውስጥ ሊጣላኝ የዳዳው ሰውዬ ጉዳይ ቀኑን ሙሉ ሲያሳስበኝ ዋለ ። በቴሌቪዥን የተላለፈው ዘግናኝ የግፍ ታሪክ ።
ጠ/ሚኒስትሩ ያወጡትን መግለጫ ማታ ስሰማ ግን እፎይ አልኩ ። ግፍ ሰርቶ መደበቅ ዘርፎ መንደላቀቅ አይቻልም ያሉት ዶ/ር አቢይ ግፈኞች የግፋቸውን ዋጋ በህግ እንዲያገኙ ከእነሱ የተሻልን መሆናችንን በተግባር ማሳየትአለብን ብለዋል ። ቂምና በቀልን ልናስብ አይገባም ፍርድና ፍትህን እንጂ ሲሉም አሳስበዋል ጠ/ሚኒስትሩ ። ግፈኞቹ ትግርኛ ተናጋሪም ይሁኑ ኦሮምኛ አሊያም ሲዳማ የበቀሉበትን ብሄረሰብ ፈጽሞ አይወክሉም ወንጀለኛ ራሱን ችሎ ወንጀለኛ ነው ! ያሉት ዶ/ር አቢይ ለአንድ ገጽ ብለን መጽሀፍ የምንቀድ ሞኞች አይደለንም ብለዋል ። ዛሬም አንድ ብሄር ላይ ያነጣጠረ እርምጃ ነው የሚሉ የቀድሞ ባለስልጣናትና ጭፍን የዘር ፖለቲካ አቀንቃኞች ግርም ይሉኛል ። በቴሌቪዥን የታየውና የተሰማው ግፍና በደል እንን አይሰማቸውም ። አንድ ብሄርን ለማጥቃት የታለመ እርምጃ ነው በሚለው ትርክታቸው ተጨፍነዋል ።
የፓርቲዎች ነገር !
በቅርቡ 80 የሚደርሱ ተፎካካሪ ፓርቲዎች ከጠ/ሚኒስትሩ ጋር ተወያይተዋል ። በወቅቱም ከተነሱት ጉዳዮች መካከል ፓርቲዎች በመዋሃድ ቁጥራቸውን ወደ 4 እና 5 እንዲያወርዱ የቀረበው ሃሳብ ።
ባይገርማችሁ እንዲህ ያሉት ፖለቲከኞች ፓርቲ የግል ንብረታቸው ነው የሚመስላቸው ።
እናላችሁ አንዳንድ ፓርቲዎች ።
እኔ በበኩሌ ተፎካካሪ ፓርቲዎች እንን ለቀጣዩ ምርጫ ቀርቶ ከ20 አመት በኋላም ከ80 ወደ አራት ይቀነበባሉ ብዬ አልጠብቅም ።
