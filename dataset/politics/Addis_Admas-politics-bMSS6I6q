ከአንጋፋ የተቃዋሚ ፓርቲ አመራር ጋር የተደረገ ታሪካዊ ቃለ-ምልልስ !
ጋዜጠኛው በአገሪቱ የተከሰተውን ፖለቲካዊ ቀውስ አስመልክቶ ለሚሰራበት የነጻ ፕሬስ ጋዜጣ ።
አዎ ጋዜጠኛው ሚዛናዊ ዘገባ ለመስራት ሁሉንም ባለድርሻ አካላት ለማነጋገር እየሞከረ ነው ።
ፖለቲከኞች ብግን ሲያደርጉት የልብ የሚያደርስ ተረብ ወይም አሽሙር ምሱ ነው ። ንዴቱን በረድ ያደርግለታል ። ጋዜጠኛው ሌላው የሚጐዳው የአገር ፍቅሩ ነው ። ልክ የለውም ። አንዳንድ ወዳጆቹ እንደ በሽታ ይቆጥሩበታል ። አርበኝነቱን ፋርነት የሚያደርጉበት አሉ ። እሱ ግን በአገር ከመጡበት ወዲያ ወዲህ አያውቅም ለተቃዋሚም ለገዢውም አይመለስም ። የተቃዋሚ ፓርቲ አመራሮች በስልጣን ተሻኮቱ በማህተም ማስቀረጽ ተካሰሱ ጠ/ሚኒስትሩ ጣልቃ ገብተው ያሸማግሉን አሉ ሊ/ቀመንበሩ ጠ/ጉባኤ አልጠራም አለ- ብግን የሚያደርጉት የዜና አይነቶች ናቸው ። አንዳንዴ ከአቅም በላይ ሲሆንበት የአስቸይ ጊዜ አዋጅ ማወጅ በእነዚህ ላይ ነበር ! ይልና ተንፈስ ይላል ።
ጋዜጠኛው የመጨረሻ ሙከራ ሊያደርግ ሞባይሉን አነሳ ። ጋዜጣው ወደ ማተሚያ ቤት ሊላክ የቀረው 1 ሰአት ብቻ ነው ። የሚጠበቀው ደግሞ የሱ ዘገባ ነው ። የአገሪቱን ፖለቲካዊ ቀውስ የሚመለከት ዘገባ !
ጠርቶ ጠርቶ እንዳይዘጋ በልቡ ጸሎት ጀምሯል ። ሳይጠበቅ ስልኩ ተነሳ ።
ሃሎ ሃሎ ጤና ይስጥልኝ ከጋዜጣ ዝግጅት ክፍል ነው ።
ጋዜጠኛው ደስ ብሎታል ። ጸሎቱም ስለቱም የሰመረለት ይመስላል ።
አቶ ደሳለኝ የተቃዋሚ ፓርቲ መሪው ጋዜጠኛውን አቋረጡትና ።
የተከበሩ ለ5 አመት የፓርላማ አባል ነበርኩ የአጠራር ማረሚያ አደረጉ ።
ይቅርታ የተከበሩ አቶ ደሳለኝ ሰውየው በድጋሚ አቋረጡት ።

ይቅርታ የተከበሩ ዶ/ር ደሳለኝ የተቃዋሚ ፓርቲ መሪው በጋዜጠኛው አጠራር ተደስተዋል ። ግን መረጃ ሊጨምሩለት ወደዱ ።
እንደ ሌላው በአንድ መስክ ብቻ እንዳልመስልህ ዳይቨርሲፋይድ ነኝ መጀመሪያ በገጠር ኤለመንታሪ ስኩል ሳይማር ያስተማረኝን ህዝብ አስተምሬአለሁ ለ10 አመት ከዚያ በኮተቤ መምህራን ኮሌጅ 8 አመት አስተማርኩ ።
በጣም ትልቅ ነገር ነው ዶ/ር ጋዜጠኛው አደናንቆ ወደ ጉዳዩ ሊያስገባቸው ነበር ሃሳቡ ።
የተከበሩ የሚለውን ለማስታወሰ አናጠቡት ።
በጣም ይቅርታ ቸኩዬ እኮ ነው የተከበሩ ዶ/ር ደሳለኝ ።
አየህ የመጀመሪያ ድግሪዬን በሶሻል ሳይንስ ነው ያገኘሁት ሁለተኛ ድግሪዬን በፎረስትሪ ዶክትሬቴን በፖለቲካል ሳይንስ እኔ እንደሌላው በአንድ ዘርፍ ችክ አላልኩም ዳይቨርሲፋይድ ነኝ !
በጣም ግሩም ነው የተከበሩ ዶ/ር ደሳለኝ እና በፖለቲካ ቀውሱ ።
ጋዜጠኛው ትእግስቱ ተሟጦ በማለቁ ስልኩን ጆሮአቸው ላይ ቢዘጋው ሁሉ በወደደ ነበር ። ግን አላደረገውም ። አንጋፋው ፖለቲከኛ ቀጠሉ ።
ይኸውልህ ጋዜጠኛ የምነግርህን ሁሉ እንድትጽፍ እፈልጋለሁ የትምህርት መስኮቼን የሰራሁባቸውን የገጠሯ ኤለመንታሪ ስኩል በተለይ መቅረት የለባትም በአገር ሃብት ነው የተማርኩት በህዝብ ገንዘብ ስለዚህ ህዝቡ ይወቀው ።
ችግር የለም ዶ/ር አሁን ወደ ጥያቄው እንግባ ።
ስንቴ ልንገርህ የተከበሩ ክብሩን ያገኘሁት እኮ ከሜዳ አይደለም ከህዝቡ ነው ህዝቡ መርጦ ነው ፓርላማ ያስገባኝ እኔን ማክበር የመረጠኝን ህዝብ ማክበር ነው ።
አሁን ወደ ጥያቄው እንግባ ዴድላይን አለብኝ ማተሚያ ቤት ።
የዘመኑ ጋዜጠኞች ትገርሙኛላችሁ ያልተሟላ መረጃ ይዛችሁ መሮጥ ነው ዶክትሬቱን ከየት አገኘው ብለህ ልትጽፈው ነው ? ከምስራቅ ጀርመን ነው ደሞ የጐልድ ሜዳልያ ተሸላሚ ነኝ ከዚያ ስመጣ አዲስ አበባ ዩኒቨርሲቲ ለ21 አመታት አስተምሬአለሁ የመጨረሻዎቹን 10 አመታት የዲፓርትመንቱ ሄድ ነበርኩ በስራ መስክም ዳይቨርሲፋይድ ነኝ ።
ይሄንማ ሁሉም ያውቃል የተቃዋሚ ፓርቲም አመራር ነዎት ።
ቀጠሉ ፖለቲከኛው ።
በፖለቲካውም እኮ ዳይቨርሲፋይድ ነኝ የተማሪዎች አብዮት መሪ ነበርኩ የሰብአዊ መብት ተሟጋች አክቲቪስት የፓርላማ አባል የተቃዋሚ ፓርቲ መስራችና መሪ የፓን አፍሪካ ፓርላማ ቋሚ አባልም ነኝ ነግሬሃለሁ ሁሉንም በዝርዝር እንድትጽፈው ።
እጽፈዋለሁ እጽፈዋለሁ ዶ/ር ህዝቡ እንዲከበርለት ያነሳቸው ጥያቄዎች ውይ የተከበሩ ዶ/ር መቅረጸ ድምጼ ባትሪው ሞቷል ።
ጋዜጠኛው ከአንጋፋው የተቃዋሚ ፓርቲ መሪ ጋር በከንቱ ያባከነው ጊዜ በጣም እያንገበገበው የአስቸይ ጊዜ አዋጁ ያልተጠየቁትን የሚዘባርቁ ፖለቲከኞችን የሚቀጣበት አንቀጽ የለውም እንዴ ! አለ ለራሱ ።
