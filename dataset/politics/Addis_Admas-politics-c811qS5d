ፈረሱ ምን ሆኖ ነው እየሳቀ የሚያለቅሰው ?
ያለቀሰው ከመንግስት የመጣ መርዶ ሰምቶ ነው ። አዲሱን የግብር ማስተካከያ ሳትከፍል መሞት አትችልም ብሎ ከለከለው መንግስት ። ምን ይዋጠው ፈረሱን ? የሬሳ ሳጥን እና የቀብር ጣጣውን ቀባሪ ይጭነቀው ማለትም አይቻልም ተባለ ። የኖርክበትን እና ልትኖር የተመኘህበትን አመታት በአዲሱ የግብር ማስተካከያ መሰረት ቀድመህ ካልከፈልክ መሞት አትችልም ብለው መገላገያውን በር ዘጉበት ። ፈረሱን ሞቱ እንደ ሽንቱ ወጥሮታል ። የግብር ገንዘብ መክፈል አይቻልም ። ጥሪቱን በሙሉ አሟጧል ። ለመክፈል በህይወት መኖር መቻል ያስፈልጋል ። የምሞተው መኖር ስላልቻልኩ አይደለም ወይ ? ብሎ ቢጠይቅም መልስ የሚሰጠው አጣ ። ሞቱ ወጥሮት እንባውን ለቀቀው ።
ኢንተርፕርነር ፈረሱ የሳቀው መንግስት ያወጣውን ማስታወቂያ አይቶ ነው ። ለተቀላጠፈ የግብር አሰባሰብ ግብአት እና ማስፋፊያ አስተዋጽኦ የሚያደርጉ ሀሳቦችን አወዳድሮ መግዛት ይፈልጋል ይላል ማስታወቂያ ። ፈረሱ የተማረበትን ሞያ የሚመለከት ስለሆነ ተደስቶ ሳቀ ። የተማረው ጠማማ ሀሳቦችን በገፍ ማምረት ነው ። በጠማማ ሀሳብ ስራ ፈጣሪነትን ። ብዙ የግብር መሰብሰቢያ አዲስ መንገዶች ተከሰቱለት ። ለምሳሌ ሰውን በኪሎው መጠን ግብር እንዲከፍል ማድረግ እና በትኬት በሚሰሩ ሚዛኖች ሀገሩን ማጥለቅለቅ ወይም በየሰዉ እግር ላይ መቁጠሪያ በማሰር በእርምጃ ልክ ካርድ የሚሞላበት ሰአት ነገር ከቻይና ማስመረት የመቶ ብር የእርምጃ ካርድ ወይም የወሬ ካርድ ማሽን ላንቃ ላይ የሚለጠፍ ወይም የሰላምታ ካርድ እጅ እና አንገት ላይ የሚጠለቅ ወይም የወሲብ ካርድ ማለቂያ የለውም ፈረሱ ሳቀ ጨረታውን እንደሚያሸንፍ እርግጠኛ ሆኖ ።
ፈረሱ ያለሰው መንግስት የፈጠራቸውን የግብር መሰብሰቢያ ተጨማሪ ሀሳቦች ተቀብሎ ካደቀለት በኋላ የሀሳብ ግብርም መጀመሩን ሲያረዳው ነው ። ከፈጠራቸው ልማታዊ ሀሳቦች ላይ በአዲሱ የግብር ማስተካከያ ተመን አስር እጥፍ ቀረጥ ሲነሳላቸው ለሱ ምንም አልቀረውም ። ከእዳ በስተቀር ። በነጻነት ማልቀስ ጀመረ ። ግን ለእንባም ግብር እንደሚከፈል ሲታወሰው ወደ ውስጥም ለማልቀስ ፈራ ።

