ኢህአዴግ ሰልፍ የማይጠራን እኮ ኑሮአችንን ሰልፍ ስላደረገው ነው !
የታክሲ የዳቦ የውሃ የግብር የቦሎ ረዣዥም ሰልፎች ።

እኔ የምላችሁ አንድነት ፓርቲ ባለፈው ሳምንት የሚሊዮኖች ድምጽ ለነጻነት የተሰኘውን ቁጥር 2 ንቅናቄ መጀመሩን ሰምታችሁልኛል ? አይዟችሁ ብትሰሙም ችግር የለውም ። ይሄኛው ሽብር ምናምን የሚል ነገር የለውም ያለ አይመስላችሁም ?
እውነት ግን ፓርቲው 1ሚ ፊርማ አሰባስቧል ማለት ነው ? ለነገሩ አንድነት ፓርቲ 1ሚ ደጋፊ ያጣል ማለት ዘበት ነው ። ፓርቲው ምንም አልተንቀሳቀሰም ቢባል እን ኢህአዴግ አለለት ! ከምሬ እኮ ነው አውራው ፓርቲ በየሰበቡ የሚያስቀይማቸው ሰዎች አንድም ባህርማዶ አሊያም እንደ አንድነት ያሉ ተቃዋሚዎችን መቀላቀላቸው አይቀርም ።
ወደ አንድነት የሚሊዮኖች ድምጽ ለነጻነት ንቅናቄ ቁጥር 2 ልመልሳችሁ ። እንዳልችሁ የአሁኗ ጥያቄ ወይም ንቅናቄ በመሬት ዙሪያ የምታጠነጥን ናት ። በሌላ አነጋገር የየግላችን መሬት ይሰጠን ! የምትል ቀጭን ጥያቄ ወይም ትግል ናት ። መሬት በመንግስት እጅ ይሁን ያልኩት ገበሬው ስለሚሸጠው ነው ይበል እንጂ አሁን እሱ እራሱ ለውጭ ባለሃብቶች እየቸበቸበው ነው ሲል ይተቻል አንድነት አውራ ፓርቲውን ።
እዚህ ጋ ግን አንድነት ያላስተዋለው ጉዳይ ያለ ይመስለኛል ። ኢህአዴግ መጀመርያውኑም ገበሬውን መሬት ከመሸጥ ለመከላከል ሞከረ እንጂ እኔ ራሴ መሬት አልሸጥም ! ሃራም ነው ! አላለም እኮ ! በነገራችሁ ላይ በአሁኑ የአንድነት የመሬት ጥያቄ ወይም ንቅናቄ ላይ አንዳንድ ኢህአዴጐች ቢሳተፉ እንዳይገርማችሁ ።
ይሄን ሁሉ ስለፈልፍ መሬት አቅሌን አስቶኝ እንዳይመስላችሁ ። የነገው የአንድነት ንቅናቄ ላይ ይገኛል ብላችሁም እንዳትጠብቁ ። ወዳጆቼ እኔ ሰፊ የጋዜጣ አምድ እንጂ ሰፊ መሬት ፈላጊ አይደለሁም ።
ምን መሰላችሁ የፈለግሁት ? ተማጽእኖ ነዉ ለተቃዋሚ ፓርቲዎች በሙሉ ! መንግስት ስብሰባውን ለማደናቀፍ ከሞከረ ግን ወደ ሰላማዊ ሰልፍ እቀይረዋለሁ ማለቱን ግን አልወደድኩለትም ። እናም ሌላ አማራጭ ቢያስብ ደስ ይለኛል ።
ከምሬ ነው የእድገት ምስቅልቅሉ እስኪያልፍልን ድረስ የተቃውሞ ሰልፍ ።
እኔ የምለው እንዲህ መሰለፋችን ካልቀረ ግን ለምን ይሄን የሰልፍ ገድላችንን ጊነስ ቡክ ላይ አናስመዘግበውም ?
የሰሞኗን ምርጥ ኩምክና ነግሬአችሁ ልሰናበት ። ይሄ የገባበት ያልታወቀው 200 ተሳፋሪዎችን የያዘ የማሌዢያ አውሮፕላን ነው የቀልዱ ምንጭ ። እናላችሁ አውሮፕላኑ እዚህ ኢትዮጵያ ውስጥ አልወደቀም ! እየተባለ በእርግጠኝነት ሲወራ ነው የሰነበተው ። እንዴት ተረጋገጠ ?
ወደ አውሮፕላን ተሳፋሪዎቹ ሞባይል ሲደወል ይጠራል !
አያችሁልኝ ኢትዮጵያ ውስጥ ቢወድቅ ኖሮ አይጠራም ነበር ለማለት እኮ ነው !
አንድ የመንግስት ከፍተኛ ባለስልጣን ቴሌ በዝባዥ ነው ! መባሉ ቆጭቷቸው ነው መሰለኝ ቴሌ አትራፊ እንጂ በዝባዥ አይደለም ! የሚል ማስተባበያ እንደሰጡ ሰማሁ ። ግን አገልግሎት ሳይሰጥ ገንዘብ የሚወስድ ምን ይባላል ?
