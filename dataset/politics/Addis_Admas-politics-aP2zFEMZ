3ሺ የናይሮቢ የጐዳና ተዳዳሪዎች ተሃድሶ ገቡ !
ከልጅ ልጅ ቢለዩ ።
የኦባማ ጉብኝት ኬንያንና ኢትዮጵያን ከምንጊዜውም በላይ ቁጭ ብድግ እንዳሰኛቸው እያየን ነው ። የኬንያ ጋዜጦች እንደዘገቡት ናይሮቢን ጨምሮ ፕሬዚዳንቱ ይጐበኙዋቸዋል የተባሉ ከተሞች ሁሉ ሲታጠቡና ሲቀባቡ ነው የሰነበቱት ። በናይሮቢ ጐዳና የኦባማ ትልቅ ምስል ተሰቅሎ ይታያል ። የአሜሪካ የጸጥታና ደህንነት ሃይል ኬንያን የመፈተሽና ከሽብር ጥቃት ነጻ የማድረግ እንቅስቃሴ የጀመረው ከሁለት ሳምንት በፊት ነው ። 8 ሄሊኮፕተሮች ከኦባማ ቀድመው ኬንያ መግባታቸው ይታወቃል ። በነገራችን ላይ ከተማም ገጽታም ጸጥታም ያበላሻሉ ተብለው የታሰቡ ከ3ሺ በላይ የናይሮቢ የጐዳና ተዳዳሪዎች ተሰብስበው የአንደኛ ደረጃ ት/ቤት ግቢ ውስጥ እንደከተሙ ዘ ስታንዳርድ ጋዜጣ ዘግቧል ። ከጐዳና ተዳዳሪዎቹ ውስጥ ቢያንስ ግማሾቹ እድሜያቸው ከ18 አመት በታች ነው ተብሏል ። የማን ሃሳብ ወይም እቅድ እንደሆነ ባይታወቅም ከ3ሺ በላይ እንደሚሆኑ የተገመቱት የጐዳና ተዳዳሪዎች ት/ቤቱ ውስጥ ተከርችመው አይቀመጡም ። ጊዜያዊ የተሃድሶ ማእከል እንደሚገቡ ተነግሯል ። የናይሮቢ ከተማ ገዢ ኢቫንስ ኪዴሮ ስለ ፕሮጀክቱ ሲናገሩ የተሃድሶ ፕሮግራሙ የምግብ የልብስና የመጠለያ አቅርቦትን ይጨምራል ። በጐዳና ላይ ከለመዱት የተሻለ ምቾት ያገኛሉ ብለዋል ። የናይሮቢ ከተማ መስተዳድር ሰዎቹን ከጐዳና ላይ ሰብስቦ ለማንሳት 40ሚ የኬንያ ሽልንግ መቀበሉን ኪዴሮ ገልጸዋል ። የገንዘቡ ምንጭ ባይጠቀስም ከኦባማ መንግስት ሊሆን እንደሚችል ተገምቷል ። በተሃድሶው ፕሮግራም የጐዳና ተዳዳሪዎቹን ከእነአካቴው ከጐዳና ህይወት የማላቀቅ ዘላቂ እቅድ ይኑር አይኑር አልታወቀም ። ቢሆንላቸውማ በማን እድላቸው ! የራሷ አሮባት የሰው ታማስላለች ብትሉኝ አመሰግናችሁ ነበር ። ለመሆኑ የእኛስ የጐዳና ተዳዳሪዎች የት ገቡ ? ኦባማ መቼም አይረሷቸውም ብለን ተስፋ እናደርጋለን ። ከልጅ ልጅ ቢለዩ ነው ነገሩ ።


