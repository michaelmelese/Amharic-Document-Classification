አሁን የሚያዋጣው ከቻይናው ጋር መወዳጀት ብቻ ነው !
ጆን ኬሪ ታሳሪዎቹን ሳያስፈቱ አይመለሱም ብሎ የተወራረደው 5ሺ ብር ተበላ ።
ተጠያቂነትን መሸሽ የለበትም ።

አዲስ አበባና በዙሪያዋ የኦሮሞ ከተሞችን በማካተት የተዘጋጀው የጋራ ማስተር ፕላን ለተቃውሞ መነሻ ይሆናል ብዬ ለማሰብ ያዳግተኛል ።
የሆኖ ሆኖ ግን የጋራ ማስተር ፕላኑን የሚቃወሙ የክልሉ ተማሪዎች በተለያዩ ዩኒቨርሲቲዎች ባካሄዱት ተቃውሞ ከፖሊስ ጋር በተፈጠረ ግጭት የሰዎች ህይወት ማለፉ በእጅጉ ያሳዝናል ።
እኔ የምለው ችግሩ ከተከሰተ በኋላ በኢቴቪ የምንሰማቸው ተከታታይ የባለስልጣናት ማብራሪያ ትንሽ የዘገየ አይመስላችሁም ?
ሌላም ጥያቄ አለ ። ሰው ሳይሞት ረብሻውን መግታት አይቻልም ነበር ወይ ? ሌላው ቢቀር የሟቾችን ቁጥር መቀነስስ ? ይኸውላችሁ ተቃውሞ ወይም ረብሻ ሲነሳ የሰው ህይወት ሳይጠፋ መቆጣጠር የሚቻልበትን ማናቸውንም መላዎች መዘየድ ምንጊዜም የመንግስት የቤት ስራ ነው ።
እንዴ ስንቱን አወዛጋቢ ህግና አዋጅ ከባህር ማዶ ኮረጅኩ ብሎ ኩምጭጭ ይል የለ ? ለምን የሰዎችን ሞት የሚያስወግድ ወይም የሚቀንስ የረብሻ መቆጣጠርያ ስልቶችንም አይኮርጅም ?
ወደ ተቃውሞው ስንመጣ ግን እውነት የጋራ ማስተር ፕላኑ ተቃውሞ የሚያስነሳ ነውን ? ብለን መጠየቅ ይኖርብናል ። የአፍሪካ መዲና የምትባለው ሸገር በዙሪያዋ ካሉ የኦሮምያ ልዩ ዞን ከተሞች ጋር በልማት ብትተሳሰርና በጋራ ቢበለጽጉ ችግሩ ምንድነው ? መቼም አዲስ አበባ እንደ ሱዳንና ኤርትራ ጐረቤት አገር አይደለችም ኢህአዴግ እንደሚለው ይሄ ሁሉ ድካምና ልፋትስ የማታ የማታ አንዲት የበለጸገች ኢትዮጵያን ለመፍጠር አይደል እንዴ ? አንድ የፖለቲካና የኢኮኖሚ ማህበረሰብ ለመፍጠር ! በዚህ አጀንዳ ላይ ጥልቅ ውይይትና ሃሳብ ማንሸራሸር የግድ ይላል ። ልማቱና እድገቱ እንደሆነ መቀጠሉ አይቀርምና !
እኔም እንደመንግስት ሰበብ ልፍጠርና የዚህ ተቃውሞ ወይም ረብሻ ቀስቃሾች መሬት ሲቸበችቡ የከረሙና ይሄ ጥቅማቸው እንዳይጐድልባቸው የሰጉ አንዳንድ ባለስልጣናት ቢሆኑስ ?
አሁን ደግሞ እስቲ ስለ ተቃዋሚ ፓርቲዎች እንቅስቃሴና የእስር ሁኔታ ትንሽ እናውጋ ። ሃሜትም ሊሆን ይችላል ። ግን ያለ ቡና ነው ። ባለፈው ቅዳሜ የወጣው አዲስ አድማስ ጋዜጣ ላይ 35 የሰማያዊና የአንድነት አባላት ታሰሩ የሚል ዜና አነበብኩ ። ግን ከፓርቲዎች ጋር ኮከቤ አይገጥምም ።
ሃቁን ልንገራችሁ አይደል ወደፊት የኢትዮጵያ ፖለቲካ ፓርቲዎች የመብት ተሟጋች የመሆን ህልምና ራእይ ስላለኝ ነው ጉዳያቸውን በትኩረት የምከታተለው ። በዚያ ላይ እንጀራዬ እንደሆነ ይታወቃል ፖለቲካ መጻፍ ። እናም አትፍረዱብኝ ለማለት ያህል ነው ። ግን ደግሞ ለገዢው ፓርቲ አበክሬ ልነግረው የምፈልገው በሆነው ባልሆነው የተቃዋሚ አባላትን እየያዙ ማሰር የመንግስትን ብሎም የአገርን መልካም ገጽታ ከማበላሸት የዘለለ ፋይዳ እንደሌለው ነው ። በኢህአዴግ በኩል የተቃዋሚ አባላትን በማሰርና በማዋከብ አርፈው እንዲቀመጡ አደርጋቸዋለሁ የሚል ግምት ካለ በከባዱ ነው የተሸወደው ። አንዳንድ ተቃዋሚዎች እኮ መታሰርን እንደአላማ ይዘው ነው የሚንቀሳቀሱት ። ለምን ሲባሉ ? እኛ አገር እንደ የሚታየው የታሰረ ነው ባይ ናቸው ።
በነገራችሁ ላይ የቻይናው ጠ/ሚኒስትር አገራችንን መጐብኘታቸው አሪፍ ነው ። ከዲፕሎማሲም ትስስር ባሻገር የኢኮኖሚ ጥቅም ይኖረዋል ብዬ ስለማስብ እኮ ነው ። በዲሞክራሲያዊ ስርአት ግንባታ በኩል ግን ኢምንት ለውጥ እንደማያመጣ ይታወቃል ።
እርግጥ ነው ዳቦ ያስፈልገናል ። እርግጥ ነው ድሃ ህዝቦች ነን ። ግን ከአንደኛው በፊት ሌላኛው ይቅደምልን ብለን አናውቅም ወደፊትም አንልም ። ለምን መሰላችሁ ? ሁለቱንም እኩል ነው የተራብነው ። ሁለቱንም እኩል ነው የምንፈልጋቸው-ዳቦውንም ኦኮኖሚውንም ።
ዲሞክራሲያችሁ ምን ያህል ጐለበተ የፕሬስ ነጻነት ተከብሯል ? ወዘተ ጣጣ ፈንጣጣ አታውቅም ። እኔ የምፈራው ግን ምን መሰላችሁ ? ኢህአዴግ የታገለለትን አላማ ቻይና እንዳታስቀለብሰው ነው ። በክፋት እኮ አይደለም ። የእኔን መንገድ ሞክሩት ያዋጣል በሚል ቀና ስሜት ! ምን ጥርጣሬ እንደገባኝ ታውቃላችሁ ? 30 ምናምን የተቃዋሚ አባላት እንዲሁም 9 ጋጤኞችና ብሎገሮች በራሪ ወረቀት በተናችሁ ተብለው የታሰሩት ቀጥተኛ ባልሆነ የቻይና ተጽእኖ ቢሆንስ ? በነገራችሁ ላይ የእሁዱ የአንድነት የእሪታ ቀን በብዙ መልኩ ለየት ያለ ሲሆን የብዙዎችንም ትኩረት ስቧል ። አንዳንዶች የፈጠራ ጥበብ የታከለበት የመጀመርያው የተቃውሞ ሰልፍ ነው ሲሉ አድንቀውታል ። ከተሰለቸው ሰልፍ በስንት ጣእሙ ያሉም አልጠፉም ። ሰልፉም ያለረብሻና ያለ እስር በሰላም የተጠናቀቀው በፈጠራ የታጀበ ስለሆነ ይመስለኛል ። እናላችሁ በመብራት በውሃ በኔትዎርክ በታሰሩ ጋዜጠኞችና ፖለቲከኞች የመብት ጥያቄ ላይ ያተኮረው የእሪታ ቀን ለአንዳንዶች ድራማ እንደመሰላቸው ሰምቻለሁ-የጐዳና ትርኢት ። ምን ያድርጉ ? የተገለበጠ እንስራ ያዘለች ሴት ቱታ የለበሱ ወጣቶች የጠቆረ አምፑል ወዘተ በሰልፉ ላይ ለተቃውሞ መግለጫነት ውለዋል ። ባለ እንስራዋ ያስፈለገችው የውሃ እጥረትን ለመግለጽ ነው-በተገለበጠ እንስራ ። ጥቁሩ አምፑል ጨለማን ማመላከቻ ነው-የመብራት መጥፋትን ። በተረፈ ደግሞ እኔም ዞን 9 ነኝ ! እኔም ጋዜጠኛ ነኝ ! እኔም ርእዮት አለሙ ነኝ ወዘተ የሚሉ ቲሸርቶችን የለበሱ ሰልፈኞችም ተሳትፈውበታል ። የሙስሊም ሻርፕ የተከናነቡ ሰዎችም አፋቸው ተለጉሞ በሰላማዊ ሰልፉ ላይ ታይተዋል የመናገር መብታችን ታፍኗል እንደማለት ።

ዘመኑ በእጅጉ ጥንቃቄን የሚፈልግ ሆኗል ።
