ሁሉንም ህዝብ ማስደሰት የሚችል መንግስት የለም ።
ጓድ ሌኒን የማይወዱ ከሆነማ ማጨስ አቆማለሁ ።
እሺ መጠጥስ ትጠጣለህ ?
ትንሽ ትንሽ ።
ጓድ ሌኒን እኮ ጠጪነትን ክፉኛ ነው የሚቃወመው ።
እንዲያ ከሆነማ እኔም መጠጥ አቆማለሁ ።
ጓድ ኢቫኖቭ ሴቶች ላይስ እንዴት ነህ ?
ያው ትንሽ ትንሽማ አይቀርም ።
ጓድ ሌኒን እንዲህ ያለ ስነ ምግባር የጐደለው ነገር እኮ ያወግዛል !
እሳቸው ካወገዙትማ ሴቶችን ማፍቀር አቆማለሁ ።
ጓድ ኢቫኖቭ ህይወትህን ለፓርቲው ለመሰዋት ዝግጁ ነህ ?
እንዲህ ያለውን ህይወት ማን ይፈልገዋል !
ኢህአዴግ ነፍሴ ራሱን ከእንዲህ ያሉ እጩ አባላት መጠበቅ እንዳለበት በቅንነት ብናስታውሰው ከፌዘኝነት እንደማይቆጠርብን እምነታችን ነው ። ይኸውላችሁ የሚጠሉትን ህይወት መስዋእት ማድረግማ መስዋእትነት አይባልም ! የፍቅርም መግለጫ አይደለም ! እንደው ለነገሩ ግን መስዋእትነት የግድ ነው እንዴ ?
በያኔዋ ሶቭየት ህብረት ኮሙኒስት ፓርቲው የራሱ ልሳኖች የሆኑ ሁለት ትላልቅ ጋዜጦችን ያሳትም ነበር አሉ ። አንደኛው ፕራቭዳ ይባል ነበር ። አንድ ከፖለቲካው የሌለበት የሩሲያ ዜጋ እንዲህ ሲል ጠየቀ ።
አንድ ፓርቲ ለምን ሁለት የተለያዩ ጋዜጦችን ያሳትማል ?
የተሰጠው ምላሽም ፕራቭዳ ውስጥ ዜና የለም ኢዝቬስቲያ ውስጥ ደግሞ እውነት አይገኝም !
አያችሁልኝ አለመታደል ! ፕራቭዳ እውነት ያቀርባል ተብሎ የሚታሰብ ጋዜጣ ቢሆንም ዜና ግን የለውም ።
አንዳንድ ወገኖች ይህቺን አንብበው እነ ኢቴቪ እና አዲስ ዘመንስ ? የሚል ጥያቄ ሊያነሱ እንደሚችሉ ጠረጠርኩና ከወዲሁ ምላሽ ልሰጣቸው ወደድኩ ። ምን መሰላችሁ ? ሁለቱም ከራሺያዎቹ ጋዜጦች ጋር የሚያመሳስላቸው ባህርይ መኖሩ ባይካድም ቅሉ እነ ኢቴቪ የፓርቲ ሚዲያ አይደሉም ። የመንግስት ልሳኖች ናቸው ። የተመሰረቱትም በኢህአዴግ ዘመን ሳይሆን በቀዳማዊ ሃይለስላሴ ዘመን ነበር ። በእርግጥ የህዝብ ሃብት ናቸው የሚሉ አሉ ! በተግባር ግን የመንግስት መሆናቸውን ሳንነጋገር የተስማማንበት ጉዳይ ይመስለኛል ። መቼ የህዝብ ይሆናሉ ? የፖለቲካ ፓርቲዎችን መቼ እኩል ያስተናግዳሉ ? ይሄም አይታወቅም ። መቼ የጭፍን ትችትና ዘለፋ ይተዋሉ ? ይሄ ደግሞ የበለጠ አይታወቅም ።
በነገራችሁ ላይ ጠ/ሚኒስትር መለስ ዜናዊ ሰሞኑን ፓርላማ ቀርበው ለተለያዩ ጥያቄዎችና አስተያየቶች የተለመደ ማብራሪያና ምላሽ ሰጥተዋል ። በሃይማኖት ጉዳይ ላይ የሰጡት ማብራሪያ አንዳንዶችን ሊያንጨረጭር እንደሚችል ይገመታል ይጠበቃል ።
የም/ቤት አባላት ልብ አላላችሁት ይሆናል እንጂ በጥምቀት በአል ላይ አንድ አገር አንድ ሃይማኖት የሚል መፈክር ይዘው የወጡ ጥቂት የኦርቶዶክስ ሃይማኖት ተከታዮች ነበሩ ይሄ ጸረ ህገመንግስት ነው ሲሉ የጠቆሙት ጠ/ሚኒስትሩ የእስልምና መንግስት እንዲመሰረት የሚያቀነቅኑ ጥቂት አክራሪዎች እንዳሉም አስረግጠው በመናገር መንግስት በሃይማኖት ጣልቃ እንደማይገባ በስፋት አስረድተዋል ። በኢትዮጵያ ውስጥ ያለው አለማዊ መንግስት እንጂ ሃይማኖታዊ መንግስት አይደለም ያሉት ጠ/ሚኒስትሩ የሙስሊም መንግስት የለም የዋቄ መንግስት የለም የክርስትያን መንግስት የለም የኢትዮጵያ ህዝብ መንግስት ብቻ ነው ያለው ! በማለት የማያዳግም ማብራሪያ ሰጥተዋል ።
እኔን በተለይ ያረካኝ ግን ምን መሰላችሁ ? የኢትዮጵያ መንግስት ብቻ ነው ያለው ! የሚለው ቁርጥ ያለ አነጋገራቸው ነው ። ይሄን ሲናገሩ አጠገቤ ተቀምጠው የጠ/ሚኒስትሩን ንግግር ሲኮመኩሙ የነበሩ ሽማግሌ ወዳጄ ንግግሩ እኮ ቦንብ ነው !
እኔ ግን ለምን አነጋገራቸው እንዳረካኝ ላስረዳችሁ ። ባለፉት አመታት አንዳንድ የኢህአዴግ አክራሪ ካድሬዎች የኢህአዴግ መንግስት ነው ያለው በሚል ደረታቸውን ሊነፉብን ሲሞክሩ ደጋግመን ታዝበናቸዋል ።
አንዳንዶች ተቃዋሚዎች ደግሞ ኢህአዴግና መንግስት የአንድ ሳንቲም ሁለት ገጽታዎች ናቸው በሚል የኢህአዴግ መንግስት ተባለም የኢትዮጵያ መንግስት ለውጥ የለውም ሲሉ ሊከራከሩኝ እንደሚችሉ ይገባኛል ። ግን ማን እጅ ሊሰጣቸው ?
በእርግጥ ኢህአዴግ በ2002 አ.ም አገራዊ ምርጫ በ99 ነጥብ ምናምን ድምጽ ይሄ ማለት ግን አሁን ያለው የኢህአዴግ መንግስት ነው ማለት አይደለም ። ጠ/ሚኒስትሩ አስረግጠው እንደተናገሩት የማንም የምንም መንግስት የለም የኢትዮጵያ ህዝብ መንግስት ብቻ ነው ።
ሌላውን ተውትና በንጉሱ ዘመን የሃይለስላሴ መንግስት ነው ወይስ የኢትዮጵያ መንግስት ነው የነበረው ? የኢትዮጵያ መንግስት ነው ! በደርግ ዘመንም ቢሆን የደርግ መንግስት የሚባል አልነበረም የኢትዮጵያ መንግስት ብቻ እንጂ ! አሁን ለምሳሌ ኢዴፓ ምርጫ አሸንፎ ስልጣን ቢይዝ የኢትዮጵያ መንግስት ነው ሊባል የሚችለው ።
አያችሁ የኢትዮጵያ ህዝብ መንግስት ነው ያለው ሲባል ክርስትያኑንም ሙስሊሙንም ኢህአዴጉንም ተቃዋሚውንም ሁሉንም በእኩል አይን የሚያይ መንግስት ነው ማለት ነው ። ያኔ ደህንነት ይሰማናል ። የኢህአዴግ መንግስት ነው ሲባልስ ? ያኔማ የስራ እድል ቅድምያ የሚሰጣቸው ለኢህአዴግ አባላትና ደጋፊዎች ነው የሚል ሃሜትና ስሜት ይፈጠራል ይናፈሳል ። የከፍተኛ ትምህርት እድልም እንዲሁ ለኢህዴጋውያን ብቻ ነው የሚሰጠው እየተባለ ወሬ ይነዛል ! የኢትዮጵያ መንግስት ነው ሲባል ግን ይሄን ማድረግ አይችልም ።
ትንሽ ቅር ያለኝ ግን ምን መሰላችሁ ? ጠ/ሚኒስትሩ ይሄን ለመናገር እስከዛሬ መዘግየታቸው ነው !
ጠ/ሚኒስትሩ ለመምህራን ከተደረገ የደሞዝ ጭማሪ ጋር በተገናኘ የተነሳውን ተቃውሞ አስመልክቶ ከመድረክ ተወካይ ለቀረበላቸው ጥያቄ የሰጡት ማብራሪያ ደግሞ ለብዙዎች ሰርፕራይዝ ።
መምህሩ በደሞዙ የረካ ነው ወይ በማለት የጠየቁት አቶ መለስ ባለው ደሞዝ እዚህ አገር የረካ አስተማሪም ሆነ ሌላ ሰራተኛ የለም ሲሉ ደምድመዋል ። እንዴ የደመወዝን ነገር ያቁዋታላ !
ይልቅስ እኔን ቅር ያሰኘኝ ምን መሰላችሁ ? ማንም በደሞዙ የረካ እንደሌለ ተናግረው መፍትሄውን ወይም ተስፋውን ሳይጠቁሙን ማለፋቸው ነው ። በአሁኑ ሰአት የደመወዝ ጭማሪ ቢደረግ በዚህ ጣራ በነካ የዋጋ ግሽበት ላይ የባሰ ችግር ይፈጠራል ማለታቸውን እሺ እንቀበላቸው ። ግን መቼ ነው ባንደርስበት እንን ትንሽ ወደ እርካታው ጠጋ የምንለው ? ከ10 አመት ? ከ20 አመት ወይስ ከ40 አመት በኋላ ? እንዴ ሰው እኮ የሚኖረው በተስፋ ነው በተለይ ደግሞ የታዳጊ አገር ህዝብ !
ከመምህራን የደሞዝ ጭማሪው 1 በመቶ የሚሆነው መምህር ተቃውሞ ማስነሳቱን ሰበብ አድርጌ ይሄን የብቃት ማረጋገጫ አልጀምርም ነበር ።
ይሄንኑ ጉዳይ በተመለከተ አንድ ወዳጄ ምን አለ መሰላችሁ ? ኢህአዴግ እኮ ሁሌም እሳት የማጥፋት ስራ ነው የሚወደው ! ሌላ የኒዮ ሊበራል አቀንቃኝ ወዳጄ ደግሞ ተቃውሞ ያስነሱት መምህራን ችሎታና ብቃት የጐደላቸው ናቸው መባሉን ተከትሎ ቅዱስ ስጋቱን ነገረኝ ። አሁን እንግዲህ ተቃውሞና የመብት ጥያቄ ያነሳ ሁሉ ችሎታና ብቃት የለውም ሊባል ነው ! እንደ ወዳጄ ስጋት ከሆነ እኮ ተቃዋሚ ፓርቲዎች የተቃውሞ ድምጽና አድማ መሳይ ነገር ከፈጠሩ 1 ከመቶ የሚሆኑ ችሎታና ብቃት የሌላቸው ተቃዋሚዎች ናቸው ሊባል ይችላል ።

ለማንኛውም ግን አንዳንድ ዜጐች እንዲህ እንደ አስተማሪዎቹ አድማ ሲመቱ እውነተኛ አላማ ያነገቡ ይሁኑ አሊያም ደግሞ ብቃት የሌላቸው በትክክል እንድንለይ አሁኑኑ የብቃት ማረጋገጫ ።
በመጨረሻ ስለ ም/ቤት አባላት አንድ የከነከነኝን ጥያቄ ላንሳ ። አብዛኞቹ አባላት ለጠ/ሚኒስትሩ ጥያቄና አስተያየታቸውን ሲያቀርቡ ከወረቀት ላይ እያነበቡ ነው ። ማንበባቸው ባልከፋ ነበር በቅጡ ማንበብ አለመቻላቸው እንጂ ! በነገራችን ላይ የም/ቤት አባላት ብቻ ሳይሆኑ አንዳንድ የመንግስት ሃላፊዎችም የንባብ ብቃት ማረጋገጫ እውቅና ቢሰጣቸው አይከፋም ። ምናልባት የብቃት ማረጋገጫውን ከወደቁ መፍትሄው ቀላል ነው ። የንባብ ስልጠና መስጠት ብቻ ነው ።
አንድ ጥያቄ አለኝ ። ልማታዊ መንግስታችን ! ያላለ ካድሬ ደሞዙ ይቆረጣል እንዴ ?
የም/ቤት አባላት የሚያቀርቡት ጥያቄ የራሳቸው ነው አይደለም የሚለው ጉዳይ አንድ የ60ዎቹ ፖለቲካ አቀንቃኝ የነበረ ወዳጄ የነገረኝን ጨዋታ አስታወሰኝ ። በደርግ ዘመን ነው አለ ። አዲስ የጦሩ ጋዜጠኛ አንድ ጄነራል ኢንተርቪው ለማድረግ ይፈልግና ፈቃድ ይጠይቃቸዋል ። ምንም ችግር የለም ! ጋዜጠኛውም ለቀጣዩ ቀን ይቀጥራቸዋል ። በተባለው ሰአት ጄኔራሉ ቢሮ ከች ይላል የጦሩ ጋዜጠኛ ።
ገና እንዳዩት ጥያቄውን ወዲህ በል ! አሉት ጄነራሉ ። ነገሩ እንግዳ ቢሆንበትም ያዘጋጃቸውን ጥያቄዎች ለጄነራሉ ከመስጠት ውጭ ሌላ አማራጭ አልነበረውም ። ሰውየው ፊታቸውን ኮምተር ፈታ እያደረጉ ጥያቄዎቹን በጥሞና ካነበቡ በኋላ ወረቀቱን እያገላበጡ ተመለከቱና መልሱስ የታለ ? ሲሉ አፈጠጡበት ጋዜጠኛው ላይ ። ጠላታችሁ ክው ይበል ክው ብሎ ቀረላችሁ !
በነገራችሁ ላይ ጠ/ሚኒስትሩ በፓርላማ ከሰጡት ማብራሪያ ለሳምንቱ ጥቅስ ።
መልካም የዳግማይ ትንሳኤ በአል ይሁንላችሁ !


