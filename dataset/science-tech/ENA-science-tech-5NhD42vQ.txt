የባህር ትራንስፖርት ሎጂስቲክስ እንቅስቃሴን በቀላሉ ለመቆጣጠር የሚያስችል ቴክኖሎጂ ይፋ ሆነ ።
አዲስ አበባ ጥቅምት 15/2011 በኢትዮጵያ የባህር ትራንስፖርት ሎጂስቲክስ አሰራርን ዘመናዊ ለማድረግ የሚያግዝና በኮምፒውተር የታገዘ አዲስ መተግበሪያ ስራ ላይ ዋለ ።
የእቃዎች መጥፋት መንገድ ላይ መዘግየትና ፈጣን የሆነ መረጃ አለማግኘት ችግሮች በአሁኑ ወቅት ከገቢ እና ወጪ እቃዎች የባህር ትራንስፖርት ጋር በተያያዘ የሚቀርቡ ቅሬታዎች ናቸው ።
ዛሬ ይፋ የሆነውና ካርጐ ካናል የተሰኘው ቴክኖሎጂ ግን የገቢና ወጪ እቃዎች የባህር ላይ ጉዞና የወደብ ቆይታ ጊዜን ጨምሮ ተያያዥ መረጃዎችን በመያዝ የእቃዎቹን አጠቃላይ እንቅስቃሴ ለመቆጣጠር እንደሚያስችል የኢትዮጵያ ማሪታይም ባለስለጣን አስታውቋል ።
አስመጭዎችም ሆኑ ላኪዎች የወጪም ሆነ የገቢ እቃዎቻቸውን እንቅስቃሴ የተመለከቱ መረጃዎችን ካሉበት ቦታ ሆነው በሞባይል ስልክና ኮምፒዩተር አማካኝነት በቀላሉና በፍጥነት ለመለዋወጥ የሚያስችል አሰራርን ይፈጥራል ተብሏል ።
የባለስልጣኑ ዋና ዳይሬክተር አቶ መኮንን አበራ እንዳሉት ቴክኖሊጂው በአሁኑ ወቅት በባህርና ትራንስፖርት ሎጅስቲክስ ዘርፍ ላይ የሚታየውን ባህላዊ አሰራር ወደ ዘመናዊ በመቀየር ከፍተኛ የሆነ ጊዜና ጉልበት መባከንን ያስቀራል ።
ቴክኖሎጂው በየመንገዱ የሚጠፉ እቃዎችን በመቆጣጠር ከአስመጭዎችና ከላኪዎች ይነሱ የነበሩ ቅሬታዎችንም የሚያስቀር መሆኑን ዋና ዳይሬክተሩ አስታውቀዋል ።
የሎጅስቲክስ ዘርፉን የበለጠ ለማዘመን የተለያዩ ተግባራት በመከናወን ላይ ናቸው ዛሬ የተመረቀው ቴክኖሊጂም የእነዚህ ተግባራት አካል መሆኑን ጠቅሰዋል ።
ከዚህ በፊት መረጃዎችን ለመያዝ ይሰራበት የነበረውን የወረቀት አሰራር ወደ ዌብሳይት በመቀየር የተቀላጠፈ የመረጃ አያያዝ ስርአት እንዲኖር ያግዛልም ብለዋል ።
የመረጃ መለዋወጫ ቴክኖሎጂው የተሰራው ኤኤ አድቫንስድ ኢንርሜሽን ቴክኖሎጂ በተሰኘ ኩባንያ እና በኢትዮጵያ ማሪታይማ ባለስልጣን ትብብር ነው ።
መተግበሪያው ላለፉት ስድስት ወራት ሙከራ ሲደረግበት ቆይቶ አዋጭ ሆኖ በመገኘቱ ከዛሬ ጀምሮ በይፋ ተመርቆ አገልግሎት ላይ ውሏል ።



