ለቴክኖሎጂና አዳዲስ ፈጠራዎች እንቅፋት የሆኑ የህግ ማእቀፎችን ማስተካከል ይገባል የዘርፉ ባለሙያዎች ።
አዲስ አበባ ሀምሌ 8/2012 ኢትዮጵያን የቴክኖሎጂና የአዳዲስ ፈጠራዎች ማእከል ለማድረግ እንቅፋት የሆኑ የህግ ማእቀፎችን ማስተካከል እንደሚገባ የዘርፉ ባለሙያዎች ገለጹ ።
በፕላንና ልማት ኮሚሽን አዘጋጅነት ውይይት ከሚደረግባቸው 10 ዋና ዋና መሪ የልማት እቅዶች አንዱ የሆነው የቴክኖሎጂና ፈጠራ ዘርፍ ዛሬ ቀርቧል ።
በዚህም ኢትዮጵያ በሚቀጥሉት 10 አመታት በዘርፉ ትደርስበታለች የተባለው እቅድ በኢኖቬሽንና ቴክኖሎጂ ሚኒስቴር አቅራቢነት ውይይት ተደርጐበታል ።
በአዲስ አበባ ዩኒቨርሲቲ የኢንፎርሜሽን ሳይንስ ትምህርት ክፍል ሃላፊ ዶክተር ጥበበ በሻህ እንደሚሉት የአስር አመት መሪ እቅዱን ማሳካት ይቻላል ።
የቴክኖሎጂና አዳዲስ ፈጠራዎችን በተመለከተ ያሉ ህጐች እቅዱን ለማሳካት እንቅፋት እንዳይሆኑ ግን ስጋታቸውን ገልጸዋል ።
በመሆኑም የቴክኖሎጂ ፈጠራዎችን ለመተግበር እንደ አስፈላጊነቱ የሚያስገድዱ የሚገፋፉ ወይም የሚያበረታቱ ህጐችን መተግበር ይገባል ብለዋል ።
የፌንቴክ ኩባንያ ዋና ስራ አስፈጻሚ አቶ ሙኒዬር ዶሪ ለቴክኖሎጂ ዘርፉ የሚመጥኑ ፖሊሲዎችና ስትራቴጂዎች አስፈላጊ መሆናቸውን ይገልጻሉ ።
መንግስት የግል ኩባንያዎችን ተሳትፎ ለማሳደግ ቴክኖሎጂና የፈጠራ እውቀት ባላቸው ሰዎች መመራት አለበት ብለዋል ።
በኢትዮጵያ እውቀት ላላቸው በቂ ጥበቃ አይደረግም በሌላ በኩል ደግሞ እውቀት እንደ ሀብት አይቆጠርም ይህ በህግ ማእቀፎች መስተካከል አለበት ብለዋል ።
የኢኖቬሽንና ቴክኖሎጂ ሚኒስትሩ ዶክተር ኢንጂነር አብርሃም በላይ መንግስት የወጣቶችን አቅም በመጠቀም የዘርፉን ተዋናዮች ተሳትፎ ማሳደግ እንደሚቻል እምነት አለው ብለዋል ።
በቴክኖሎጂ ብቻ ሳይሆን በሌሎች ዘርፎችም ያሉ ህጐችና ፖሊሲዎች ማሻሻያ ይደረግባቸዋል ስራ ላይ የዋሉም አሉ ሲሉም አክለዋል ።
ቴክኖሎጂ በሰው ተሰርቶ ሰዎች የሚጠቀሙበት በመሆኑ የዘርፉ ተዋናዮች በስፋት እንዲሳተፉበት እናደርጋለን ብለዋል ።
የ251 ኮሙኒኬሽን ኩባንያ ዋና ስራ አስፈጻሚ አቶ አዲስ አለማየሁ የቴክኖሎጂና ኢኖቬሽን እንዲሁም ሶፍትዌር ለማበልጸግ ተዘጋጅተናል ብለን ኢንተርኔት የምናጠፋ ከሆነ አብሮን የሚሰራ አይኖርም ይህን ጐዳይ መንግስት ማየት አለበት ብለዋል ።
ሚኒስትሩ ዶክተር ኢንጂነር አብርሃም በላይ ቴክኖሎጂና ፈጠራ አለም አቀፍ ቢዝነስ በመሆኑ የኢንተርኔትና የቴሌኮሙኒኬሽን ችግሮች እንዲስተካከሉ ይደረጋል ብለዋል ።

