ፈጠራችንን ተጠቅመን የዘይት ምርት ለገበያ ማቅረብ ጀምረናል በማይጨው ከተማ በማህበር የተደራጁ ምሩቃን ።
ማይጨው መስከረም 18/2011 በማይጨው ከተማ በቴክኖሎጂ ዘርፍ ከዩኒቨርሲቲ ተመርቀው በማህበር የተደራጁ ስምንት ወጣቶች የራሳቸውን ፈጠራ በመጠቀም በሰሩት የምግብ ዘይት መጭመቂ ታግዘው ምርታቸውን ለገበያ ማቅረብ መጀመራቸውን አስታወቁ ።
የማህበሩ ሊቀመንበር ወጣት መሀሪ ገብረእግዝአብሄር ለኢትዮጵያ ዜና አገልግሎት እንደገለጸው አባላቱ የመንግስት ስራ ከመጠበቅ ይልቅ በአካባቢው አዋጭ የገበያ ጥናት በማድረግ ወደ ስራ ገብተዋል ።
ፈጠራችን በመጠቀም የሰራነው የዘይት መጭመቂያ ማሽን በውጭ ምንዛሬ ወደ ሀገር ውስጥ የሚገባውን በመተካት በቅርቡ ማምረት ጀምሯል ብሏል ።
በሰሩት የዘይት መጭመቂያ ማሽን ታግዘው ባለ አንድና ሶስት ሊትር የታሸገ የዘይት ምርት ለገበያ እያቀረቡ መሆናቸውንም ተናግሯል ።
መጭመቂያ ማሽኑ በቀን ከ6 እስከ 8 ሺህ ሊትር ዘይት የማምረት አቅም አለው ያለው ወጣት መሀሪ ከኑግ ሰሊጥና ሌሎች የቅባት እህሎች ለሚያመርቱት ዘይት ከተስማሚነትና ምዝና ኤጀንሲ የጥራት ማረጋገጫ ሰርትፊኬት ማግኘታቸውን ተናግሯል ።
የማህበሩ አባላት ባቀረቡት የፕሮጀክት እቅድ መሰረት መንግስት ከመደበው ተዘዋዋሪ ፈንድ 1 ነጥብ 2 ሚሊዮን ብር ተዘዋዋሪ ብድርና የማምረቻ ስፍራ ድጋፍ ታግዘው ወደ ስራ መግባታቸውንም ወጣትመሀሪ አስታውሷል ።
የማህበሩ ምክትል ሊቀመንበርና በመካኒካል ኢንጂነሪንግ የተመረቀው ወጣት ክብሮም ሀጐስ በማህበሩ የሚመረተውን ዘይት ከአካባቢው በተጨማሪ ወደ አዲስ አበባ ለመላክ የገበያ ትስስር ለመፍጠር ጥረት እያደረጉ መሆናቸውን ተናግሯል ።
ያቋቋሙት የዘይት ማምረቻ ለተጨማሪ ሰባት ወጣቶች የስራ እድል ፈጥሯል ።
የማይጨው ከተማ አስተዳደር የአንድ ማእከል አገልግሎት ጽህፈት ቤት ሃላፊ አቶ መኮንን ካሳ ወጣቶቹ በተሰማሩበት የጥቃቅንና አነስተኛ ዘርፍ የእውቅና ምስክር ወረቀት የተሰጣቸው መሆኑን ተናግረዋል ።
ለማህበሩ አባት መንግስት ከመደበው ተዘዋዋሪ ፈንድ የገንዘብ ብድር በተጨማሪ ለማምረቻ የሚሆን ስፍራ በአስተዳደሩ በኩል ድጋፍ የተደርጐላቸዋል ።
በከተማው በሸቀጣ ሸቀጥ ንግድ ስራ የተሰማሩት አቶ ንጉስ መረሳ በበኩላቸው ከወጣቶቹ ተረክበው ለገበያ የሚያቀርቡት ዘይት ከአስተሻሸጉ ጀምሮ በንጽህናውና በዋጋው በደንበኞቻቸው ዘንድ ተፈላጊነት እያገኙ መሆኑን አስረድተዋል ።
ማህበሩ የሚያመርተው ዘይት የማይረጋና በጣእሙ የተሻለ ሆኖ አግኝቸዋለሁ ያሉት ደግሞ የከተማው ነዋሪ ወይዘሮ ለምለም ሃይሉ የተባሉ የማይጨው ከተማ ነዋሪ ናቸው ።
