ገንዘብና የሰው ጉልበት የፈሰሰባቸው የምርምር ውጤቶች አብዛኛዎቹን ፖሊሲ አውጭዎች አይጠቀሙባቸውም ።
አዲስ አበባ ሰኔ 15/2010 ማህበራዊ ኢኮኖሚያዊና ሌሎች አገራዊ ችግሮችን ይፈታሉ በሚል ገንዘብና ጉልበት ፈሶባቸው የሚካሄዱ ምርምሮች ፖሊሲ አውጪዎች እንደማይጠቀሙባቸው ተገለጠ ።
በአገሪቱ በተለያዩ ዘርፎች የሚከናወኑ የጥናትና ምርምር ስራዎች ስራ ላይ እንዲውሉ ከፖሊሲ አውጪዎች ጋር ተቀራርቦ መስራት እንደሚገባ ምሁራን ገለጹ ።
በዩኒቲ ዩኒቨርሲቲ አዘጋጅነት የግልና የመንግስት ዩኒቨርሲቲዎችና የምርምር ተቋማት ምሁራን የሚሳተፉበት 17ኛው ሁሉን አቀፍ የጥናትና ምርምር አመታዊ ኮንፈረንስ በአዲስ አበባ እየተካሄደ ነው ።
ዛሬና ነገ በሚከናወነው ኮንፈረንስ በትምህርት በጤና በግብርና በቢዝነስና መሰል አገራዊ ፋይዳ ባላቸው ጉዳዮች ላይ የሚያተኩሩ ከ20 በላይ የጥናትና ምርምር ስራዎች ይቀርባሉ ተብሏል ።
የዩኒቲ ዩኒቨርሲቲ ምክትል ፕሬዝዳንት ዶክተር ብርሀኑ ሲሳይ እንዳሉት ችግር ፈቺ ተብለው በሚሊዮን የሚቆጠር ገንዘብና የሰው ጉልበት የፈሰሰባቸው የምርምር ውጤቶች አብዛኞቹ ፖሊሲ አውጭዎች ሳይጠቀሙባቸው መደርደሪያ ሲያሞቁ ይስተዋላል ።
የግል ዩኒቨርሲቲዎች ከተቋቋሙበት አላማ አንዱ ችግር ፈቺ የጥናትና ምርምር ስራዎችን በማከናዎን ለፖሊሲ አውጪዎች ማቅረብ በመሆኑ ዩኒቲ ዩኒቨርሲቲ እየሰራበት እንደሆነ ጠቁመዋል ።
እስካሁን በዩኒቨርሲቲው የህትመት ዘርፍ በማቋቋም የጥናትና ምርምር ውጤቶች ታትመው ለፖሊሲ አውጪዎች እንዲደርሱ እያደረጉ መሆኑን ገልጸዋል ።
በግል ዩኒቨርሲቲዎች መምህርና አማካሪ የሆኑት አቶ ኤርሚያስ ደመረ በኢትዮጵያ ፖሊሲ አውጭዎች ዘንድ የጥናትና ምርምር ውጤቶች የመጠቀም ልምዳቸው አናሳ መሆኑን ተናግረዋል ።
በጥናትና ምርምር ውጤቶች ያልተደገፈ ፖሊሲና ስትራቴጂ አጥጋቢ ውጤት ስለማያስገኝ መንግስት በጉዳዩ ላይ ትኩረት ሰጥቶ መስራት ይጠበቅበታል ብለዋል ።
ባለፉት 17 አመታት በዩኒቲ ዩኒቨርሲቲ አዘጋጅነት በተለያዩ ዩኒቨርሲቲዎችና የምርምር ተቋማት የሚቀርቡ የጥናትና ምርምር ስራዎች በብዛት ጥቅም ላይ እየዋሉ እንዳልሆነ አስረድተዋል ።
የምርምር ውጤቶቹ በፖሊሲ አውጪዎቹ አማካኝነት ስራ ላይ እንዲውሉ አለመደረጋቸው የአገሪቱን ኢኮኖሚ ይጐዳል ህብረተሰቡ ማግኘት የሚገባውን ጥቅም ያሳጣል የሰው ጉልበት ያለ አግባብ እንዲባክን ያደርጋል ነው ያሉት ።
በመሆኑም የአገሪቱ ፖሊሲ አውጪዎች ከምርምር ተቋማት ጋር በመቀናጀት ለአገሪቱ ቀጣይነት ያለው እድገት በጋራ መስራት እንደሚገባቸው አመልክተዋል ።

