ዜጐች መረጃን ከታማኝ ምንጭ በማጣታቸው ለሀሰተኛ ዜና ተጋላጭ ሆነዋል ።
ሰኔ 14/2011 የህዝብ እንባ ጠባቂ ተቋም በአዋጅ ቁጥር 590/2000 የዜጐችን መረጃ የማግኘት መብት ተግባራዊነት የመቆጣጠርና የመከታተል እንዲሁም የመደገፍ ሃላፊነት እንዳለበት ተደንግጓል ።
መገናኛ ብዙሃንና የመንግስት አስፈጻሚ አካላትም ተቋማዊ በሆነ መልኩ መረጃን ለህብረተሰቡ ተደራሽ የማድረግ ሃላፊነት ተጥሎባቸዋል ።
ሆኖም በአሁኑ ወቅት ህብረተሰቡ ትክክለኛ መረጃ ከተአማኒ ምንጭ እያገኙ ባለመሆኑ ለሀሰተኛ ዜናዎች ተጋላጭ የመሆኑ ጉዳይ በስፋት እየተነገረ ነው ።
አስተያየታቸውን ለኢዜአ የሰጡ የዘርፉ ባለሙያዎች ከቀድሞው የመንግስት ኮሙኒኬሽን ጉዳዮች ጽህፈት ቤት መፍረስ ጋር ተያይዞ ዜጐች መረጃ ከትክክለኛ ምንጭ በፍጥነት እያገኙ አለመሆኑን ገልጸዋል ።
ይህም ህብረተሰቡን ለተዛባና ለሀሰተኛ መረጃ ተጋላጭ እንዲሆን አድርጐታል ነው ያሉት ።
በአዲስ አበባ ዩኒቨርሲቲ የጋዜጠኝነትና ተግባቦት ትምህርት ክፍል መምህር ዶክተር ንጉሴ መሸሻ አገሪቷ መገናኛ ብዙሃኑን የሚያስተባብርና ወቅታዊ መረጃ በፍጥነት የሚያደርስ የተቋም አደረጃጀት ሊኖራት ይገባል ይላሉ ።
አንድ የመንግስት የስራ ሃላፊ ከ70 በመቶ በላይ ስራውን የሚከውነው በተግባቦት መሆኑንና በየቢሮው የሚገኙ የኮሙኒኬሽን ባለሙያዎች መረጃን በመሰብሰብ በማደራጀትና በማሰራጨት በኩል ጉልህ ሚና እንዳላቸው ገልጸዋል ።
እንደ ዶክተር ንጉሴ ገለጻ የተግባቦት ስራው በአግባቡ እንዲሰራ በማድረግ የፖለቲካ አላማን ማሳካት ቀላል ነው ።
በአሁኑ ወቅት በአለም ላይ እያጋጠመ ያለውን የመረጃ መዛባትና ብክለት ለመከላከልም የኮሙኒኬሽን ዘርፉን የማጠናከርን ተገቢነት ጠቁመዋል ።
የኢትዮ ኤፍ.ኤም ዜና ክፍል ዋና አዘጋጅ አቶ ሳሙኤል አባተ በበኩላቸው የመንግስት ኮሙኒኬሽን ጉዳዮች ጽህፈት ቤት መፍረስ መገናኛ ብዙሃን መረጃ በፍጥነት አግኝተው ለህብረተሰቡ ማድረስ እንዳይችሉ አድርጓል ይላሉ ።
ጽህፈት ቤቱ በተቋማት የህዝብ ግንኙነት ባለሙያዎች በኩል መረጃ ለማድረስ ጥረት ያደርግ እንደነበር አስታውሰው አሁን ከተቋማቱ መረጃዎች በሚፈለገው ፍጥነት እንደማይገኙ ተናግረዋል ።
ለመገናኛ ብዙሃንም ሆነ ለህብረተሰቡ መረጃ እንዲሰጥ የተደራጀውን የፕሬስ ሴክሬታሪያት በሰው ሃይልና በቴክኖሎጂ ማጠናከር ጊዜ የሚሰጠው ጉዳይ አይደለም ሲሉም አክለዋል ።
የፈረሰው የመንግስት ኮሙኒኬሽን ጉዳዮች ጽህፈት ቤት ከተቋቋመባቸው አላማዎች በመንግስትና በህዝብ መካከል ቀልጣፋና ውጤታማ የመረጃ ፍሰት እንዲኖር ማድረግና በመረጃ የበለጸገና በአገሩ ጉዳይ ንቁ ተሳትፎ የሚያደርግ ህብረተሰብ መፍጠር አንዱ ነው ።
የመንግስት ቃል አቀባይነት ስራዎችን ጨምሮ የመንግስት ኢንፎርሜሽን ዋነኛ ምንጭ በመሆን ማገልገል መልእክቶችን መቅረጽና በልዩ ልዩ መንገድች ማሰራጨት እንዲሁም በአገራዊና አለምአቀፍ ጉዳዮች የመንግስትን አቋም መግለጽ ይከውናቸው ከነበሩ ተግባራት መካከል ይጠቀሳሉ ።
አመራሮች በተቀያየሩ ቁጥር የተቋማትን አደረጃጀት መቀየር ተገቢ አለመሆኑን የተናገሩት ደግሞ በሆቴልና ቱሪዝም ማሰልጠኛ ኢንስቲትዩት የህዝብና አለምአቀፍ ግንኙነት ዳይሬክተር ወይዘሮ አስቴር ተክሌ ናቸው ።
አገሪቷ የተደራጀ የመረጃ ቋት ሊኖራት እንደሚገባና ህብረተሰቡም ከቋቱ የሚወጣ ትክክለኛ መረጃ ማግኘት እንዳለበት አመልክተዋል ።
ዋና እንባ ጠባቂ ዶክተር እንዳለ ሃይሌም ትናንት የተቋማቸውን የ11 ወራት የስራ አፈጻጸም ሪፖርት ለህዝብ ተወካዮች ምክር ቤት ሲያቀርቡ በጽህፈት ቤቱ መፍረስና መገናኛ ብዙሃን ከአንድ ማእከል መረጃ ማግኘት ባለመቻላቸው እየተቸገሩ መሆኑን አብራርተዋል ።
የተቋማት የህዝብ ግንኙነት ባለሙያዎች ወቅታዊ መረጃ እያደረሱ ባለመሆኑም ህብረተሰቡ ለሀሰተኛ ዜና ተጋላጭ ሆኗል ነው ያሉት ።
በህዝብ እንባ ጠባቂ አዋጅ አንቀጽ 36/3 እያንዳንዱ የመንግስት አስፈጻሚ አካል ለሚኒስትሮችና ለህዝብ ተወካዮች ምክር ቤቶች አመታዊ የስራ አፈጻጸም ሪፖርት ሲያቀርቡ ከመረጃ ነጻነት አተገባበር ጋር የተሰሩ ስራዎችን ማካተት እንዳባቸው ይደነግጋል ።
ሆኖም አዋጁ በተሟላ መልኩ እየተተገበረ አለመሆኑን በመጥቀስ መንግስትም ይሁን አስፈጻሚ ተቋማት ለዜጐች መረጃ መከልከል የሰብአዊ መብት ጥሰት መሆኑን ሊገነዘቡና አዋጁን ሊተገብሩ እንደሚገባም አሳስበዋል ።





