በተንቀሳቃሽ ስልክ በተደጋጋሚ የሚላኩ አጭር የጽሁፍ መልእክቶች የህብረተሰቡን የእለት ተእለት እንቅስቃሴ እያወኩ ነው ።
አዲስ አበባ ሚያዚያ 26/2010 ከተጠቃሚው ፍላጐት ውጪ በተንቀሳቃሽ ስልክ በተደጋጋሚ የሚላኩ አጭር የጽሁፍ መልእክቶች የህብረተሰቡን የእለት ተእለት እንቅስቃሴ እያወኩ መሆኑ ተገለጸ ።
አስተያየታቸውን ለኢዜአ የሰጡ ሰዎች እንደተናገሩት የማይታወቁ ጠቀሜታቸው እምብዛም ያልሆነና የተሳሳተ መረጃ ያላቸው መልእክቶች በግል ተንቀሳቃሽ ስልካቸው በተደጋጋሚ እየገባ እየረበሻቸው ነው ።
ያለፈቃዳቸው የሚገቡ መልእክቶችንም ለማስቀረት የተዘረጋው አሰራር ውጤታማ ባለመሆኑ ለአላስፈላጊ ወጪ እየዳረጋቸው መሆኑን ነው የሚናገሩት ።
የሚላኩ መልእክቶች አብዛኞቹ አስተማሪዎች አይደሉም እኛ ወጣቶች በአሁኑ ወቅት የምንማርበትና ትክክለኛ የሆነ መረጃ የሚሰጠን እንፈልጋለን ያሉን ወጣት ሄርሜላ ጳውሎስና የአብስራ አብዱራህማን ናቸው ።
ነገር ግን በየሰአቱ የሚላኩ መልእክቶች በመብዛታቸው የራሳቸውን ትክክለኛ መልእክት እንዳያነቡ እያደረጉና አብዛኞቹም ፋይዳ ቢስ በመሆናቸው መሰላቸታቸውን ተናግረዋል ።
መልእክቶቹን ለማጥፋት ከኢትዮ-ቴሌኮም መረጃ ወስደው ቢጠቀሙም መልእክቱን እንዲቀር ማድረግ አለመቻላቸውን ጠቁመዋል ።
ወጣት ዮሴፍ ወልደስላሴና ወይዘሮ መሰለች ገብረጻዲቅ በበኩላቸው ከመልእክቶቹ ውስጥ አገራዊ ፋይዳ ያላቸው ጥቂቶቹ በመሆናቸው እነሱን እንቀበላለን ።
የሚላኩት መልእክቶች ከደንበኛው ፍላጐት ውጪ የሆነና የማይመለከተው እንደሆነ በመግለጽ ወደግል ስልካቸው መልእክቱ እንዳይመጣ ፍላጐት አላቸው ።
ይህ ደግሞ የአንድን ግለሰብ የግል ሁኔታን የሚጋፋ በመሆኑ መፍትሄ ሊሰጠው ይገባል ብለዋል ።
የኢትዮ ቴሌኮም ኮርፖሬት ኮሙኒኬሽን ኦፊሰር አቶ አብዱራሂም አህመድን ለኢዜአ እንዳሉት በቴሌኮሙ ከ417 በላይ ድርጅቶች አጭር የጽሁፍ መልእክት እንዲያስተላልፉ በአለም አቀፍ ደረጃ ባለው አሰራር መሰረት ውል ገብተዋል ።
ከገቡት ውስጥ ህጉን ተከትለው የማይሰሩ እንዳሉ በህብረተሰቡ ጥቆማና ቴሌኮሙ በሚያደርገው ማጣራት ተደርሶባቸዋል ።
በዚህም በቅርቡ ከ60 በላይ ድርጅቶች ከ50ሺህ ብር ቅጣት ጀምሮ አገልግልት እስከማቋረጥ የሚደርስ እርምጃ ተወስዶባቸዋል ነገር ግን አሁንም ይህንን ተግባር የሚፈጸሙትን በጋራ ለመከላከል ህብረተሰቡ በ994 በማስመዝገብ ማስቀጣት ይገባዋል ።
የሚያስጠይቀው ከሰአት ገደብ ውጪ መላክ ደንበኛው ሳይፈልግ መላክ ደንበኛው ካለው ውጪ መላክና ሌሎችም ከአስር በላይ ጉዳዮች አሉ ።
ይህ አገልግሎት በእኛ አገር የመጀመሪያው እንደመሆኑ መጠን ብዙ ችግሮች እየተሰተዋሉበት ነው ይህም በሂደት እየጠራ የሚሄድ መሆኑን አቶ አብዱረሂም ተናግረዋል ።
ኢትዮ-ቴሌኮም ከሚያውቃቸውና ውል ከገቡት ውጪ በኢንተርኔት የሚለቀቁ አንዳንድ መልእክቶች እንዳሉ የሚታወቅ እንደሆነም ተናግረዋል ።
በኢትዮጵያ የ3ጂ የቴሌኮም የሞባይል አገልግሎት ተጠቃሚ ቁጥር ከ85 በመቶ በላይ መድረሱን ከቴሌኮሙ የተገኘው መረጃ ያሳያል ።
