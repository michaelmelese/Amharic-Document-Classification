የአምቦ ዩኒቨርሲቲ የዳክዬ አረምን ለእንስሳት መኖነት እንዲውል ማድረጉን አስታወቀ ።
አምቦ ሀምሌ 8/2010 የአምቦ ዩኒቨርሲቲ የዳክዬ አረምን በምርምር ለእንስሳት መኖ አገልግሎት እንዲውል ማድረጉን አስታወቀ ።
በዩኒቨርሲቲው የምርምር እና ማህበረሰብ አገልግሎት ምክትል ፕሬዘዳንት ዶክተር ብዙነሽ ሚደግሳ እንዳሉት ዩኒቨርሲቲው ስታንድ ፎር ቨልነረብል ከተባለ ግብረሰናይ ድርጅት ጋር በመተባበር ባለፉት ሶስት አመታት በዳክዬ አረም ላይ ያካሄደው ምርምር ውጤታማ ሆኗል ።
የዳክዬ አረም ከፍተኛ የፕሮቲን ይዘት ያለውና ለዶሮ ለወተት ላሞችና ለአሳ እርባታ በመኖነት በማገልገል የላቀ ጠቀሜታ የሚሰጥ መሆኑን በምርምር እንደተረጋገጠ ዶክተር ብዙነሽ ተናግረዋል ።
የምርምር ውጤቱ ሴቶችን ማእከል አድርጐ ወደ ተጠቃሚው ለማድረስ እየተሰራ ነው ። መሆኑንም አስረድተዋል ።
የዳክዬ አረምን ለመኖ አገልግሎት በማዋል ለእንስሳት መኖ ይወጣ የነበረው ወጪ 60 በመቶ መቀነስ እንደሚቻል በተግባር ተረጋግጧል ።
ተጠቃሚዎች አረሙን ወደ እንስሳት መኖነት የሚለውጡበት የአዘገጃጀት ዜዴ በተመለከተም በማህበር ለተደራጁ ሴቶች ስልጠና መሰጠቱን ከዶክተር ብዙነሽ ገለጻ ለማወቅ ተችሏል ።
በዩኒቨርሲቲ የዘርፉ ተመራማሪ ረዳት ፕሮፌሰር ጫላ መረራ በበኩላቸው የምርምር ውጤቱ ወደ ተጠቃሚዎች ለማድረስ በአራት ወረዳዎች የሚኖሩ 1ሺህ 200 ሴቶች በማህበር ተደራጅተው በቂ ስልጠና እንዲያገኙ ማግኘታቸውን ገልጸዋል ።
ስታንድ ፎር ቨልነረብል የተባለው ግብረ ሰናይ ድርጅት ዳይሬክተር አቶ ምስጋናው ኢቲቻ እንደገለጹት ደግሞ ድርጅታቸው የዩኒቨርሲቲው ምርምር በገንዘብ ከመደገፍ ባሻገር በማህበር ለተደረጁ ሴቶች መኖውን ተጠቅመው ውጤታማ እንዲሆኑ ዶሮዎችን ገዝቶ አከፋፍሏል ።
በቀጣይነትም የምርምር ውጤቱ በዞኑ ሁሉም ወረዳዎች በማዳረስ ና ሴቶችና ወጣቶች በማህበር ተደራጅተው ተጠቃሚ እንዲሆኑ ድጋፉን አጠናክሮ እንደሚቀጥል ተናግረዋል ።
ድርጅቱ ሴቶች መኖውን ከዶሮ እርባታ ባሻገር ለወተት ላሞች ቀለብ እንዲጠቀሙበት ለማድረግ ልዩ ትኩረት ሰጥቶ ይሰራል ብለዋል ።
በአምቦ ወረዳ የሜጢ ከተማ ነዋሪና የምርምር ውጤቱ ተጠቃሚ ወይዘሮ አዳኑ ባይሳ በሰጡት አስተያየት 12 ሆነው በማህበር በመደራጀት ከድርጅቱ ያገኟቸውን 200 ዶሮዎች የዳክዬ አረምን አዘጋጅተው በመቀለብ ተጠቃሚ መሆናቸውን ገልጸዋል ።
በተጨማሪም ልጆቻቸውን እንቁላል በመመገብ በአጭር ጊዜ ውስጥ በሰውነታቸው ላይ አካላዊ መሻሻል መታየት መጀመሩንም ወይዘሮዋ ገልጸዋል ።
በማህበር ተደራጅተው ከሚያረቡት ዶሮዎች በሚገኝ ጥቅም የልጆቿቸውን የምግብ ፍላጐት ማሟላት እንደቻሉ የተናገሩት ደግሞ በኤጀርሳ ለፎ ወረዳ የኦሎንኮሚ ከተማ ነዋሪና የምርምር ውጤቱ ተጠቃሚ ወይዘሮ አልማዝ ኢረና ናቸው ።
ተደራጅተው ዶሮ በማርባት ከሚያገኙት ገንዘብ በመቆጠብ በማህበራቸው ስም 7ሺህ ብር ባንክ መቆጠባቸውን ጠቅሰው በምርምር የተገኘው የዳክዬ አረም ዶሮዎቹን ምርታማና ጤናማ እንዳደረጋቸው ተናግረዋል ።
የምርምር ውጤቱ በኤጀርስ ለፎ በአምቦ በጨሊያና በባኮ ቲቤ ወረዳዎች የተዳረሰ ሲሆን በቅርቡ በዞኑ ሁሉም ወረዳዎች ለማዳረስ እየተሰራ መሆኑን ከዩኒቨርሲቲው የተገኘው መረጃ ያመላክታል ።
