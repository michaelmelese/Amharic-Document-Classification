በየዘርፉ እየተመዘገበ ያለው ለውጥ ስነ ህዝባዊ ትሩፋትን ለማሳካት ይረዳል ።
መስከረም 27/2012 ኢትዮጵያ በየዘርፉ እያስመዘገበችው ያለው ለውጥ ስነ ህዝባዊ ትሩፋትን ለማሳካት አመላካች መሆኑን የኢትዮጵያ ሳይንስ አካዳሚ ገለጸ ።
አካዳሚው ላለፉት ሁለት አመታት በስነ ህዝብና ልማት ዙሪያ ሲሰራ የቆየው ፕሮጀክት ማጠናቀቂያ መርሀ ግብር ትናንት ምሽት በአዲስ አበባ አካሂዷል ።
አገሪቱ በጤና በትምህርት በቤተሰብ እቅድ በስራ እድል ፈጠራና በመልካም አስተዳደር ዘርፎች እያስመዘገበችው ያለው ለውጥ የስነ ህዝብ ትሩፋቶችን ለማሳካት አመላካች መሆኑን ገልጿል ።
የአካዳሚው ፕሬዚዳንት ፕሮፌሰር ጽጌ ገብረማርያም እንደገለጹት ኢትዮጵያ እስካሁን በየዘርፉ ያስመዘገበችው ለውጥ ስነ ህዝባዊ ትሩፋትን ልታሳካ እንደምትችል አመላካች ነው ።
አገሪቱ ወሊድና ሞትን በመቀነስ በኩል አበረታች ለውጥ እያሳየች መሆኑን የተናገሩት ፕሬዚዳንቱ በዚህም የህዝቧ የእድሜ አወቃቀር ከፍተኛ ቁጥር ወዳለው አምራች ሃይል እየተቀየረ ስነ ህዝባዊ ትሩፋት የሚገኝበትን የእድል መስኮትም እየከፈተ መሆኑን ተናግረዋል ።
አገሪቷ በተለያዩ ዘርፎች ያሳየቻቸው ለውጦች የሚበረታቱ ቢሆንም በየዘርፉ ፈጣንና ዘላቂ ምላሽ የሚያሻቸው ችግሮችም እንዳሉ ጠቁመዋል ።
እነዚህን ክፍተቶች ለመሙላት በህዝብ ጥያቄዎችና አላማዎች ላይ የተመሰረተ አሳታፊና ተጠያቂ የሆነ በመረጃ ላይ የተደገፉ ፖሊሲዎችን ለመቅረጽ ለመተግበርና ጥራት ያላቸው የህዝብ አገልግሎቶችን ለማቅረብ ብቃትና ቁርጠኝነት ያለው አስተዳደር ወሳኝ መሆኑን አመላክተዋል ።
ስነ ህዝባዊ ትሩፋትን ለማሳካት ጤናማ በእውቀትና ክህሎት የዳበረ ዜጋ መፍጠር የስራ እድል የሚፈጥር ኢኮኖሚን ማጠናከርና መልካም አስተዳደር ላይ መስራት እንደሚያሻም አክለዋል ።
ሴቶችን በሁሉም ዘርፍ እኩል ተሳታፊና ተጠቃሚ ማድረግ እንዲሁም ይህን የሚገቱ የተሳሰሩ ኢኮኖሚያዊና ማህበራዊ ችግሮችን በተቀናጀ ሁኔታ በአፋጣኝ መፍታት እንደሚገባም አስረድተዋል ።
አገሪቱ ይህን ካደረገች በማይተኩ ሀብቶቿ የስነህዝብ ትሩፋትን የምታሳካበት ጊዜ ሩቅ እንደማይሆን ያላቸውን እምነት ገልጸዋል ።
