የጐርጐራ የአሳ ምርምር ማእከል ዳግም ሊከፈት ነው ።
ጐንደር ህዳር 14/2011 በጣና ሀይቅ ብዝሃ ህይወት ጥናትና ምርምር የሚያደርገው የጐርጐራ የአሳ ምርምር ማእከል ዳግም ተከፍቶ አገልግሎት ሊጀምር ነው ።
የማእከላዊ ጐንደር ዞን እንስሳት ሃብት ልማት ተጠሪ ጽህፈት ቤት ሃላፊ ዶክተር ይበልጣል ተረፈ ለኢዜአ እንደተናገሩት ማእከሉ በዚህ አመት አጋማሽ ስራ የሚጀምረው የግብርናና እንስሳት ሀብት ሚኒስቴርና የአማራ ክልል ግብርና ቢሮ በደረሱት ስምምነት መሰረት ነው ።
ላለፉት ሰባት አመታት አገልግሎቱን አቋርጦ የነበረውን ማእከል ወደ ስራ ለማስገባት ሚኒስቴሩ አምስት ሚሊዮን ብር ድጋፍ ይሰጣል ።
ሶስት ተመራማሪዎችና ድጋፍ ሰጪ ሰራተኞችም ተመድበውለታል ብለዋል ።
ማእከሉ የሀይቁን ብዝሃ ህይወት ለመጠበቅና ለማልማት የሚያስችሉ ጥናቶችና ምርምሮችን እንደሚያካሂድ ገልጸዋል ።
በተጨማሪም የሀይቁ አሳ ለአካባቢው ህብረተሰብና ብሎም ለክልሉ ጥቅም የሚሰጥበትን መንገድ በማመቻቸት የምርምር ሃሳቦችን በማፍለቅ ለፖሊሲ አውጪዎች እንደሚቀርብ ሃላፊው አመልክተዋል ።
ማእከሉ ለባለሙያዎች ለአሳ አስጋሪዎችና አርቢዎች የስልጠና ማእከል ሆኖ እንደሚያገለግል ተናግረዋል ።
በማእከሉ በሚያቋቁማቸው የአሳ ማራቢያ ገንዳዎች አማካኝነት ጫጩቶችን በማራባት ወደ ሀይቁ እንደሚያስገባም ዶክተር ይበልጣል አስታውቀዋል ።
በዞኑ በግላቸው የአሳ ኩሬ በማዘጋጀት በልማቱ ለተሰማሩ አርሶ አደሮችም ምርታማ ዝርያዎች ይቀርቡላቸዋል ብለዋል ።
የማእከሉ ዳግም መከፈት የዞኑ አሳ አርቢዎች ከባህር ዳር የአሳ ምርምር ማእከል ጫጩቶችን ለማምጣት ይገጥማቸው የነበረውን የጊዜና የገንዘብ ብክነት እንደሚያስቀርላቸውም ገልጸዋል ።
በጐርጐራ ወደብ አጠገብ የሚገኘው ማእከል የተመራማሪዎች መኖሪያና መስሪያ ቦታዎችን ጨምሮ የሰልጣኞች ማደሪያ መማሪያና መመገቢያ ክፍሎች አሉት ።

