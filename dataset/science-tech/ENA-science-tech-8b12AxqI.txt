የኢኖቬሽንና ቴክኖሎጂ ሚኒስቴር በግብርና ምርት እሴት በሚጨምሩ ቴክኖሎጂዎች ላይ ትኩረት አድርጓል ።
አዲስ አበባ ጥቅምት 15/2011 የኢኖቬሽንና ቴክኖሎጂ ሚኒስቴር በግብርና ምርቶች ላይ እሴት የሚጨምሩና የማምረቻ ዘርፉ ሊደግፉ የሚችሉ የፈጠራና ቴክኖሎጂ ውጤቶች በልዩ ትኩረት እየሰራ መሆኑን አስታወቀ ።
ሚኒስትሩ ዶክተር ኢንጂነር ጌታሁን መኩሪያ ለኢዜአ እንደገለጹት ሚኒስቴር በግብርና በግብር አሰባሰብ በጤናና ሌሎች ዘርፎች ውጤታማና ችግር ፈቺ የቴክኖሎጂ ምርምር ውጤቶች እንዲመረቱና ምርቶቹም ተግባራዊ እንዲሆኑ በሚገባ አልሰራም ።
ከ14 አመታት በፊት ጀምሮ በአገሪቱ እየተተገበረ ያለው የ70/30 ትምህርት ፖሊሲ የራሱ ድክመት ቢኖረውም በሳይንስና ቴክኖሎጂ ዘርፍ ግን የተማረ የሰው ሃይል እንዲፈጠር አድርጓል ።
በአገሪቱ ሰፊ ስራ ፈጣሪ ወጣቶች ለማፍራት ስራ መፍጠር የሚያስችል የሳይንስና ቴክኖሎጂ ንድፈ ሃሳብና ክህሎት ያላቸው ምሩቃን እንደሚያስፈልጉ ገልጸው በዚህ ዘርፍ ምሩቃኑ እንዲፈጠሩ የትምህርት ፖሊሲው አወንታዊ ሚና እንደነበረው ያምናሉ ።
በከፍተኛ ትምህርት ተቋማት የሚገኙና ተመርቀው የወጡ ወጣቶች የማምረቻውን ዘርፍ ሊደግፉ የሚችሉ ለአገር እድገትም ከፍተኛ አስተዋጽኦ ያላቸው የቴክኖሎጂ አነስተኛና ጥቃቅን ድርጅቶች መፈጠራቸውንና የፈጠራ ምርቶች ተግባራዊ መደረጋቸውን ገልጸዋል ።
በተለይም በምህንድስና ትምህርት መስኮች የተመረቁ ወጣቶች የፈተና ማረሚያ የሆፒታሎች ዲጂታል ፕላትፎርም ሰው አልባ አውሮፕላንና እውነተኛ የትምህርት ማስረጃ ማረጋጋጫ ቴክኖሎጂዎችን መፍጠራቸውን ለአብነት አንስተዋል ።
በሳይንስ ፈጠራና ቴክኖሎጂ ዘርፍ ሙከራዎቹ አበረታች እንደሆኑ የሚናገሩት ሚኒስትሩ ወጣቶችን የማገዝና ድጋፍ የማድረግ ስራ እንዳልተሰራ አብራርተዋል ።
የኢኖቬሽንና ቴክኖሎጂ በሚል መጠሪያ በአዲስ የተዋቀረው ሚኒስቴር አገራዊ አኮኖሚውን በተለይም በግብርና ምርቶች ላይ እሴት የሚጨምሩ ቴክኖሎጂዎች እንዲወጡ ድጋፍ እንደሚያደርግ ገልጸዋል ።
ነገር ግን ግብርናው ምን ያህል የተትረፈረፈ ምርት ቢያመርትም ከአገልግሎት ዘርፉ ጋር ካልተሳሰሩ ለአገር ምጣኔ ሀብታዊ እድገት እምርታ እንደማያመጣ ገልጸው የግብርና ምርቶችን ከአገልግሎቱ ጋር ማስተሳሰር እንደሚያስፈልግ ተናግረዋል ።
እውቀት እንጂ ብዙ ኢንቨትመንት የማይጠይቁ የሶፍትዌር ፈጠራዎች እንዲጐለብቱና ንግድና አገልግሎትን በቴክኖሎጂ እንዲተሳሰሩ ማድረግ የሚኒስቴሩ የትኩረት አቅጣጫ እንደሚሆን አመልክተዋል ።
በሌላ በኩል ወደ ኢንዱስትሪ ዘርፍ ለሚደረገው መዋቅራዊ የኢኮኖሚ ሽግግር የማምረቻው ዘርፍን ማሳደግ እንደሚያስገድድ ገልጸዋል ።
የማኑፋቸሪንግ ዘርፉ ግን እያደገ ቢመጣም ድርሻው ግን 6 በመቶ ብቻ ነው ብለዋል ።
በርካታ አገሮች ወደ መካከለኛ ገቢ ሲሸጋገሩ የማምረቻው ዘርፍ ብቻውን ከ20 በመቶ በላይ ድርሻ እንደሚኖረው በመጥቀስ በፍጥነት ለማደግ ማኑፋቸሪጉን የሚደግፉ ስራዎች ላይ በስፋት መስራት እንደሚያስፈልግ ጠቁመዋል ።
ኢትዮጵያ ውስጥ የተሽከርካሪ መለዋወጫዎች በሙሉ ከውጭ ይመጣሉ በርካታ ኢንዱስትሪዎችም መለዋወጫ በማጣት እንቅስቃሴ አቁመዋል የሚሉት ዶክተር ጌታሁን ከውጭ የሚገቡ የመኪና ባቡርና የኢንዱስትሪ መለዋወጫዎች እንዲፈጠሩ ማድረግ ይገባል ነው ያሉት ።
ስለሆነም በምርምር ተቋማትና በዩኒቨርሲቲዎች በንድፍ ደረጃ ያሉ ቴክኖሎጂዎች ወደ ምርት የሚቀየሩበት የቴክኖሎጂ ማበልጸጊያ ተቋማት እንዲፈጠሩ ማድረግ አንዱ የትኩረት አቅጣጫ መሆኑን ገልጸዋል ።


