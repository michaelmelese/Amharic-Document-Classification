ኢትዮጵያ ሳተላይት ማምጠቋ ለዘርፉ ትኩረት እንድንሰጥ አነሳስቶናል በዩኒቨርሲቲው የስቲም ማእከል ተማሪዎች ።
ኢዜአ ታህሳስ 10 ቀን 2012አ.ም ኢትዮጵያ ለመጀመሪያ ጊዜ ሳተላይት ወደ ህዋ ማምጠቋ በስፔስ ሳይንስ ዘርፍ ለመሰማራት የነበራቸው ፍላጐት እንዲጨምር ማድረጉን በባህር ዳር ዩኒቨርሲቲ የስቲም ማእከል ተማሪዎች ገለጹ ።
ስቲም ማእከል ከ9 12ኛ ክፍል በውጤታቸው የላቁ ተማሪዎችን በመቀበል የሳይንስና ቴክኖሎጅ እውቀታቸውን እያጐለበቱ እንዲመጡ ማርክ ገልፋንድ በተባለ አሜሪካዊ ግለሰብ ድጋፍ የተመሰረተ ነው ።
በስቲም ማእከል የ11ኛ ክፍል ተማሪ የሆነችው ማእዶት አስራት ለኢዜአ እንደገለጸችው ኢትዮጵያ ለመጀመሪያ ሳተላይት ማምጠቋ ለዘርፉ የነበራት ፍላጐት የበለጠ እንዲጨምር አድርጐታል ።
በባህር ዳር ዩኒቨርሲቲ ባገኘችው እድል ከዘጠንኛ ከፍል ጀምራ የፊዚክስ ኬሚስትሪ ሂሳብና የኮምፒውተር ቴክኖሎጂ ላይ መሰረት ያደረገ በተግባር የተደገፈ ትምህርት እየተማረች መሆኗን ገልጻለች ።
በተለይም በሳይንስና ቴክኖሎጂ የትምህርት አይነቶች የሚሰጠው ደረጃውን በጠበቀና በተግባር የተደገፈ ትምህርት ለወደፊት ህይወታቸው መሰረት በመሆኑ ፍላጐታቸውን ለማሳካት እንደሚረዳቸው ተናግራለች ።
በሳይንስና ቴክኖሎጂ የጨበጥኩት እውቀትና ክህሎት ኢትዮጵያ ሳተላይት ለመጀመሪያ ጊዜ ከማምጠቋ ጋር ተያይዞ ለስፔስ ሳይንስ ያለኝን ፍላጐት በእጅጉ እንዲጭምር አድርጐታል ስትል ገልጻለች ።
በቀጣይም ትምህርቷን በስፔስ ሳይንስ ዘርፍ በማድረግ አገሯን በአለም ላይ ለማስጠራትና ራሷንና ቤተሰቧን ተጠቃሚ ለማድረግ ጠንክራ እንደምትሰራ የተናገረችው ።
በማእከሉ የ9ኛ ክፍል ተማሪ የሆነው ተመስገን መላኩ እንዳለው ለሳይንስ ትምህርት ከታች ጀምሮ ፍላጐት ያለው በመሆኑ በቀጣይ በህዋ ሳይንስ ዘርፍ ውጤታማ በመሆን ምኞቱን ለማሳካት እንደሚሰራ ገልጿል ።
ኢትዮጵያ የመጀመሪያዋን ሳተላይት ማምጠቋ ትምህርቱን በርትቶ በመመማር የነበረውን ፍላጐትና ህልም ወደተግባር ለመለወጥ እንዳነሳሳው ተናግሯል ።
የባህር ዳር ዩኒቨርሲቲ ልዩ ተሰጥኦ ያላቸውን ተማሪዎችን በመመልመል በእውቀትና ክህሎት ታንጸው እንዲወጡ ለማድርግ እየሰራው ያለው ስራ በቀጣይም እንዲጠናከር ጠይቋል ።
ሌላኛው የማእከሉ ተማሪ ነቢየልኡል መዘመር በበኩሉ የስቲም ማእከሉ ደረጃቸውን የጠበቁ የኮምፒውተር የላቦራቶሪ የቤተ መጻህፍትና ሌሎች የትምህርት መስጫ ክፍሎችን አካቶ የያዘ ነው ።
ያለውን ምቹ ሁኔታ ተጠቅመው በሳይንስና ቴክኖሎጂ ዘርፍ ታዋቂ ባለሙያ ለመሆን ከጓደኞቹ ጋር በመተጋገዝ እየሰሩ እንደሚገኙም አስረድቷል ።
አሁን ላይ ኢትዮጵያ ለህዋ ሳይንስ ምርምር ትኩረት መስጠቷን በማየቱ በቤተ ሙከራ ሲያደርገው የነበረው እንቅስቃሴ እንዲጨምርና የበለጠ ተነሳሽነቱ እንዲያድግ ማድረጉን ተናግሯል ።
ተማሪዎቹም የሳተላይት ማምጠቂያ ቴክኖሎጅውን ወደአገር ውስጥ በማምጣትና በአገራችን አምጥቀን ታሪክ ለመስራት ከወዲሁ እውቀትና ክህሎታቸውን ለማጐልበት ጠንክረው እንደሚሰሩ ተናግረዋል ።
ኢትዮጵያ ዛሬ ያስወነጨፈቻት ሳተላይት በ700ኪሎ ሜትር ርቀት ላይ የመሬት ምልከታ በማካሄድ መረጃን በእንጦጦ ለሚገኘው ማእከል እንደምታስተላለፍ ለማወቅ ተችሏል ሲል የዘገበው ኢዜአ ነው ።


