ኢትዮጵያውያን ባለሙያዎች ራሳቸውን ችለው መስራት ጀምረዋል የኢትዮጵያ ስፔስ ሳይንስና ቴክኖሎጂ ኢንስቲትዩት ።
አዲስ አበባ የካቲት 19/2012 ኢትዮጵያውያን ባለሙያዎች ራሳቸውን ችለው ሳተላይቷን የመቆጣጠርና መረጃዎችን የመሰብሰብ ስራ መስራት መጀመራቸውን የኢትዮጵያ ስፔስ ሳይንስና ቴክኖሎጂ ኢንስቲትዩት ገለጸ ።
የኢትዮጵያ ስፔስ ሳይንስና ቴክኖሎጂ ኢንስቲትዩት ዋና ዳይሬክተር ዶክተር ሰለሞን በላይ ለኢዜአ እንደገለጹት ኢትዮጵያውያን ባለሙያዎች አቅማቸውን እንዲያሳድጉ በቻይናውያን ባለሙያዎች ድጋፍ እየተደረገላቸው ነው ።
ቻይና በዘርፉ ኢትዮጵያውያን ባለሙያዎች በተለያየ ጊዜ ስልጠና እንዲያገኙ ማድረጋቸውን ጠቁመዋል ።
በዚህም ጥሩ የቴክኖሎጂ ሽግግር በመደረጉ ኢትዮጵያውያኑ የስፔስ ባለሙያዎች ስራውን በብቃት በመወጣት ላይ እንደሚገኙ ገልጸዋል ።
ከ100 ሚሊዮን በላይ ህዝብ ያላት ኢትዮጵያ ተጨማሪ ሳተላይት እንደሚያስፈልጋት የተናገሩት ዋና ዳይሬክተሩ የኮሙኒኬሽን ሳተላይትን ጨምሮ ሌሎች ሳተላይቶችን ወደ ህዋ ለማምጠቅ እየተሰራ እንደሆነ ተናግረዋል ።
ከሶስት አመት በኋላ በየአመቱ አንድ ሳተላይት የማምጠቅ እቅድ መኖሩንም አመልክተዋል ።
አሁን ኢትዮጵያ ያመጠቀቻት 1 ሳተላይት ከአመታት በኋላ የአገልግሎት ዘመኗ ሲያበቃ ለመተካትና ሰፊ መረጃ ለማግኘት የሚያግዙ ሳተላይቶችን ማምጠቅ በመንግስት ትኩረት እንደተሰጠውም ገልጸዋል ።
በመሆኑም በተለያዩ ዘርፎች መረጃ የሚያሰባስብና የተሻለ እቅም ያለው ሳተላይት ኢትዮጵያ እንዲኖራት እየተሰራ መሆኑንም ዶክተር ሰለሞን አስረድተዋል ።
በኢትዮጵያ ስፔስ ሳይንስና ቴክኖሎጂ ኢንስቲትዩት የሳተላይት ምርምር ልማትና ኦፕሬሽን ዳይሬክቶሬት ዳይሬክተር ይልቃል ጫኔ በበኩላቸው የመጠቀችውን ሳተላይት ደህንነት መከታተል ቅድሚያ ተሰጥቶት እየተሰራ ስለመሆኑ ገልጸዋል ።
መጀመሪያ ሳተላይቷ በአግባቡ መስራቷን ማረጋገጥ አለብን ሲሉም ተናግረዋል ።
የኢንስቲትዩቱ ኢንጂነሪንግ ቡድን ሳተላይቷ ሙሉ ለሙሉ ተግባሯን እያከናወነች መሆኗን እየተከታተሉ መሆኑን አመልክተዋል ።
ሳተላይቷ ከመጠቀችበት ጊዜ አንስቶ በርካታ ጥራት ያለው መረጃ መላንም ተናግረዋል ።
ኢትዮጵያ የመጀመሪዋ የመሬት መመልከቻ -1 የተሰኘች 72 ኪሎ ግራም የምትመዝን ሳተላይት ታህሳስ 10 ቀን 2012 አ.ም ወደ ህዋ ማምጠቋ ይታወሳል ።
ሳተላይቷ ኢትዮጵያ ለግብርና ለደንና አየር ንብረት ጥበቃ ለማእድን ለተፈጥሮ ሀብት ጥናትና መረጃ ለመሰብሰብ መሰረተ ልማት ለመዘርጋትና ለመጠበቅ እንደምትገለገልበት መረጃዎች ያመለክታሉ ።
