የተንቀሳቃሽ ስልክ ቴክኖሎጂ ጉዳዮቻችንን በቀላሉ እንድናከናውን ረድቶናል-ተጠቃሚዎች ።
አዲስ አበባ ግንቦት 7/2010 በኢትዮጵያ ካለፉት ሁለት አስርተ አመታት ወዲህ እየተስፋፋ የመጣው የተንቀሳቃሽ ስልክ አገልግሎት የእለት ከእለት እንቅስቃሴያቸውን በቀላል መንገድ ለመከወን እያስቻላቸው መሆኑን ተጠቃሚዎች ገለጹ ።
በአሁኑ ወቅት በመላው አገሪቷ የተንቀሳቃሽ ስልክ ተጠቃሚው ህዝብ ቁጥር 64 ሚሊዩን መድረሱን ኢትዮ-ቴሌኮም አስታውቋል ።
ከተጠቃሚዎቹ መካከል መምህርት አማረች መንገሻ በተለይ ለኢትዮጵያ ዜና አገልግሎት በሰጡት አስተያየት ከዚህ በፊት ከኢትዮጵያ ውጭ የምትኖር ታላቅ እህታቸው ጋር በመደበኛ ስልክ ለመገናኘት ቢያንስ ከሁለት ሰአት ላላነሰ ጊዜ ከቤታቸው ትንሽ ራቅ ብሎ በሚገኘው ወዳጃቸው ቤት ቁጭ ብለው መጠበቅ ግድ ይሆንባቸው እንደነበር ያስታውሳሉ ።
አሁን ግን የቴሌኮም ቴክኖሎጂና መሰረተ ልማት እያደገ በመምጣቱ ምንም ሳላስብ ባለሁበት አካባቢ አስፈላጊውን መረጃ ለመቀበልና ለመስጠት ብሎም ዘመዶቼን ለማግኝ እድሉን አግኝቼያለሁ ብለዋል ።
ሀምሳ አለቃ ሃይለማርያም ዳምጠውም ይህንን ሀሳብ ይጋራሉ ።
ስልክ ባልተስፋፋበት ጊዜ የምንጠቀመው እንደ አጋጣሚ አንድ ጐረቤት ስልክ ካስገባ እዚያ እየተጠራን ነው የምንጠቀመው ይህም የአገሪቱ እድገት ነው ያመጣው ቴክኖሎጂው እየተስፋፋ በመሄዱ ነው ብለዋል ።
አስተያየት ሰጪዎቹ ባለፉት አመታት በአገር ደረጃ ሁሉም ባለው አቅም የተንቀሳቃሽና የመደበኛ ስልክ ተጠቃሚ እንዲሆን መደረጉ ህብረተሰቡ ጊዜና ቦታ ሳይገድበው በቀላሉ እንዲገናኝ እድሉን አመቻችቶልናል ነው የሚሉት ።
ለረጅም አመታት በሹፌርነት ሙያ ላይ የተሰማሩት አቶ ዘውዱ በቀለ በበኩላቸው በአሁን ወቅት በተለይ የተንቀሳቃሽ ስልክ አገልግሎት እያደገ መምጣት ስራዬን በቀላሉ እንዳከናውን አድርጐኛል ብለዋል ።
በተለያዩ የአገሪቷ አካባቢዎች የትራንስፖርት አገልግሎት ለመስጠት ሲንቀሳቀሱ ባሉበት ስፍራ ሆነው የተሽከርካሪ ብልሽትም ሆነ ሌሎች የግል ጉዳዩችን በተንቀሳቃሽ ስልክ በቀላሉ መፍታት እየቻሉ መሆናቸውንም ጠቅሰዋል ።
የኢትዮ-ቴሌኮም የህዝብ ግንኙነት ዳይሬክተር አቶ አብዱራሂም አህመድ በበኩላቸው በአገሪቷ የቴሌኮም ዘርፉ ባለፉት ጥቂት አመታት ውስጥ ከፍተኛ ለውጥ አምጥቷል ብለዋል ።
መንግስት በተለይም ከ1999 አ.ም ጀምሮ ከ3 ነጥብ 2 ቢሊዮን የአሜሪካን ዶላር በላይ ወጪ በማድረግ ዘርፉን ለማሳደግ እየሰራ ነው ።
በአሁኑ ወቅት የክልሎችን ህገ-መንግስታዊ የመልማት መብት መሰረት በማድረግ የስልክ መሰረተ ልማቱ ፍትሃዊ በሆነ መንገድ እንዲዳረስ እየተደረገ መሆኑንም አስረድተዋል ።
በዚህ መሰረትም 85 ነጥብ 5 በመቶ በላይ የአገሪቷ የቆዳ ሽፋን የሞባይል አገልግሎት እንዲያገኝ የሚያስችል መሰረተ ልማት ተዘርግቷል ብለዋል ።
