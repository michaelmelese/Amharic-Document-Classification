ባለስልጣኑ አገልግሎቱን የሚያዘምንበትን ስምምነት ተፈራረመ ።
አዲስ አበባ የፌዴራል ትራንስፖርት ባለስልጣን ከቴክኖሎጂና ኢኖቬሽን ኢኒስቲትዩት ጋር አገልግሎቱን ማዘመን የሚያስችለው ስምምነት ተፈራረመ ።
የስምምነት ፊርማውን የባለስልጣኑ ዋና ዳይሬክተር አቶ አብዲሳ ያደታና የኢንስቲትዩቱ ዳይሬክተር ጄኔራል ሳንዶካን ደበበ ፈርመዋል ።
ይህ ስምምነት በአገሪቷ የሚሰጠው የትራንስፖርት አገልግሎት ቀልጣፋና የተቀናጀ የሚያደርግ ነው ተብሏል ።
የዘርፉ አገልግሎት አሰጣጥ ያሉበት ክፍተቶች ምንድን ናቸው ? የሚለውንና አጠቃላይ ዝግጅቱን በተመለከተ ከሁለቱ ተቋማት የተውጣጣ የቴክኒክ ቡድን መቋቋሙም ተገልጿል ።
የቴክኒክ ቡድኑም ላለፉት አምስት ወራት ዝግጅት ሲያደርግ መቆየቱ ተጠቁሟል ።
የባለሙያዎችን የቴክኖሎጂ አጠቃቀም አቅም ማሳደግ ዘርፉ ጊዜውን የሚመጥን አገልግሎት እንዲሰጥ ማድረግ በተቋማቱ ስምምነት የተካተቱ ናቸው ።
በስምምነቱ የተካተተው ሌላው ጉዳይ የህዝብ ትራንስፖርትና ደረቅ ጭነት አገልግሎት ሰጪዎች ባለንብረቶችና አሽከርካሪዎችን በተቀናጀ መንገድ አስተባብሮ መምራት ነው ።
አገር አቋራጭ ላይ ምን ያህል ተሽከርካሪዎች አሉ ? ደረቅ ጭነት የሚሰጡስ ? ምን ያህል ባለንብረቶችስ አሉ ? የሚለው በውል የማይታወቁ በመሆኑ በዚህም ላይ በቴክኖሎጂ የታገዘ ትክክለኛ መረጃ ለመያዝ ያስችላል ነው የተባለው ስምምነቱ ።
የባለስልጣኑ ዋና ዳይሬክተር አቶ አብዲሳ ያደታ አገሪቷ በወጪና ገቢ ንግድ ላይ በርካታ ችግሮች እየገጠማት መሆኑን አንስተው ስምምነቱ እነዚህን ችግሮች የማቃለል ሚና ይኖረዋል ብለዋል ።
ጊዜው ከፍተኛ የትራንስፖርት አገልግሎት የሚፈለግበት መሆኑን ጠቅሰው በቴክኖሎጂ አለመታገዙ ዋጋ እያስከፈለ ነው ብለዋል ።
በተለይም ባለሃብቶች በሸቀጦች ላይ ዋጋ እየጨመሩ በህዝቡ ላይ ጫና እየተፈጠ ነው ያሉት ዋና ዳይሬክተሩ ኢንስቲትዩቱ በዚህ ላይ የሚሰጠው የቴክኖሎጂ ድጋፍ ተገቢውን ቁጥጥር ለማድረግ እንደሚያግዝ ጠቁመዋል ።
ሁለቱ ተቋማት በጋራ መስራታቸው ችግሮቹን ከማቃለል ባለፈ ትልቅ አቅም የሚፈጥር መሆኑንም ጠቅሰዋል ።
ከዚህ በፊት የተደረገው ግምገማ የሚያሳየው የመልካም አስተዳደር እጦት የዘርፉ ዋነኛ ማነቆ ሆኖ ተገኝቷል ያሉት ደግሞ የትራንስፖት ሚኒስትሯ ወይዘሮ ዳግማዊት ሞገስ ናቸው ።
የዘመነ የትራንስፖርት አገልግሎት ካልተሰጠ የህዝቡን መልካም አስተዳደር ጥያቄ መፍታት እንደማይቻል የተናገሩት ሚኒስትሯ በዚህ ረገድ ስምምነቱ ጉልህ ሚና ይጫወታል ብለዋል ።
በተለይ ወደ አገር ውሰጥ የሚገባ ምርት የሚያጓጉዙ ተሸከርካሪዎች የት ነው ያሉት ? ምን ያህል ጊዜ ይቆያሉ ? ሌሎችም ጥያቄዎች በአግባቡ ከታወቁ በአግባቡ ለመምራት ስለሚያስችል ውጤታማ ስራ ይከናወናል የሚል እምነት አለን ብለዋል ።
መንግስት በትራንስፖርት ዘርፍ የሚሰጠውን አገልግሎት ለማሳለጥ ፖሊሲ ጸድቆ በቅርቡ ወደ ስራ እንደሚገባም አመልክተዋል ።
የቴክኖሎጂና ኢኖቬሽን ሚኒስትር ደክተር ኢንጂነር አብርሃም በላይ በበኩላቸው እንደ ኢትዮጵያ ያሉ ወደብ የሌላቸው አገራት ፈጣንና ቀልጣፋ የትንስፖርት ስርአት ሊኖራቸው እንደሚገባ አመልክተው መሰል ስምምነቶች አንድ እርምጃ የሚያራምዱ መሆናቸውን አንስተዋል ።
በተለይም ከውጭ የሚገቡ ምርቶች ቅሸባን ለማስቀረት ቴክኖሎጂ ወሳኝ እንደሆነም አጽንኦት ሰጥተዋል ።
