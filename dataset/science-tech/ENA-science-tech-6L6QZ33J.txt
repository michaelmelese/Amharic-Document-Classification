ለፈጠራ ውጤቶች ስራ ላይ መዋል ህብረተሰቡ ሃላፊነት ሊወስድ ይገባል የትምህርት ሚኒስቴር ።
አዲስ አበባ ኢዜአ ጥቅምት 26 ቀን 2012 ህብረተሰቡ የተማሪዎች የፈጠራ ውጤቶች ስራ ላይ እንዲውሉ የበኩሉን ድጋፍ ማድረግ እንደሚገባው የትምህርት ሚኒስቴር አስገነዘበ ።
በሚኒስቴሩ በኢትዮጵያ ሳይንስ አካዳሚ የሳይንስና ከፍተኛ ትምህርት ሚኒስቴርና በአጋር አካላት የተዘጋጀ አገር አቀፍ የተማሪዎችና የመምህራን የፈጠራ ስራ አውደ ርእይ ዛሬ ተከፍቷል ።
በአውደ ርእዩ በ200 ተማሪዎች በ11 መምህራንና በ10 የሳይንስ ቴክኖሎጂ ኢንጂነሪንግና ሂሳብ ማእከላት የተዘጋጁ የፈጠራ ውጤቶች ቀርበዋል ።
አለም አቀፉን የሳይንስ ቀን ምክንያት በማድረግ የተዘጋጀው አውደ ርእዩ እለቱ በኢትዮጵያ ለ4ኛ በአለም ደግሞ ለ17ኛ ጊዜ የተዘጋጀ ነው ።
የፈጠራ ስራዎችን የማበረታታት አላማ የያዘው ይህ አውደ ርእይ ለፈጠራ ባለሙያዎችም ልምድ የመለዋወጥ እድል እንደሚፈጥር የትምህርት ሚኒስትር ዴኤታዋ ወይዘሮ ጽዮን ተክሉ ተናግረዋል ።
በመምህራንና በተማሪዎች የሚቀርቡ የፈጠራ ስራዎችን አገልግሎት ላይ ለማዋል የሁሉንም የህብረተሰብ ክፍል ትብብር የሚጠይቅ መሆኑንም ነው የገለጹት ።
የገንዘብ የእውቀት የግብአትና ሌሎች ድጋፎችን በማድረግ የፈጠራ ውጤቶች ስራ ላይ እንዲውሉ ሃላፊነት የመውሰድን ተገቢነትም አውስተዋል ።
የኢትዮጵያ ሳይንስ አካዳሚ ፕሬዚዳንት ፕሮፌሰር ጽጌ ገብረማርያም በበኩላቸው አካዳሚው በሳይንስ ዘርፍ የተለያዩ ምክረ ሀሳቦችን በማዘጋጀት ባለድርሻ አካላትን የማማከር ስራ እየሰራ እንደሚገኝ ገልጸዋል ።
የሳይንስ መስክ የአገሪቷን ኢኮኖሚያዊ እድገት ለማፋጠን ዋና መሳሪያ መሆኑን ገልጸው በመስኩ የምርምር ማእከላትን ለማስፋፋት የባለ ድርሻና አጋር አካላት ርብርብ እንደሚያስፈልግ ጠቁመዋል ።
የሳይንስና ከፍተኛ ትምህርት ሚኒስቴር ተወካይ ዶክተር ኤባ ማጂና ሚኒስቴሩ አዳዲስ አደረጃጀቶችን በማዋቀር ለሳይንስ ዘርፍ ልዩ ትኩረት መስጠቱን ተናግረዋል ።
በአገሪቷ የሳይንስ ዘርፉን እድገት ለማጐልበት ዝቅተኛ የሆነውን የሳይንስ ቴክኖሎጂ ኢንጂነሪንግና ሂሳብ ማእከላት ተደራሽነት ለማሻሻልም ከአጋር አካላት ጋር እየተሰራ መሆኑን ገልጸዋል ።
በከፍተኛ ትምህርት ተቋማት የስራ ፈጠራ ክህሎትን ለማዳበር የሚያስችሉ አዳዲስ የትምህርት አይነቶች መሰጠት መጀመሩንም አክለዋል ።
