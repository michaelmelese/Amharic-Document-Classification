የኢንቨስትመንት አገልግሎት አቅርቦትን ያሻሽላሉ የተባሉ የኦንላይን አገልግሎት ቴክኖሊጂዎች ይፋ ሆኑ ።
ግንቦት 16/2011 የኢንቨስትመንት አገልግሎትን ቀልጣፋ እና ውጤታማ ማድረግ አላማ ያደረጉ የኦንላይን አገልግሎት ቴክኖሊጂዎች ዛሬ ይፋ ሆነዋል ። የኦንላይን ኢንቨስትመንት አገልግሎት እንዲሁም የቻይና ባለሀብቶችን ተደራሽ የሚያደርግ ዌብ ፖርታል ዛሬ ይፋ የሆኑት የኦንላይን አገልግሎት ቴክኖሎጂዎች ናቸው ።
የኦንላይን አገልግሎት ቴክኖሎጂዎቹን ይፋ የማድረግ ስነ ስርአት ዛሬ የተካሄደ ሲሆን ቴክኖሊጂዎቹ ከዛሬ ጀምሮ ለአገልግሎት ክፍት ሆነዋል ።
የኦንላይን ኢንቨስትመንት አገልግሎት እንዲሁም ዌብ ፖርታሉን የገነቡት የኢትዮጵያ ኢንቨስትመንት ኮሚሽን የአለም ባንክ አለም አቀፍ የፋይናንስ ኮርፖሬሽን እና የአለም የንግድ ተቋም በጋራ በመሆን ነው ።
የኢትዮጵያ ኢንቨስትመንት ኮሚሽነር አቶ አበበ አበባየሁ በዚሁ ወቅት እንደገለጹት ኮሚሽኑ ለውጭ ባለሀብቶች የሚሰጠውን አገልግሎት ይበልጥ ለማሻሻል ቀልጣፋ እና ውጤታማ አሰራሮችን በመዘርጋት ኢንቨስትመንትን ለማስፋት ጥረት እያደረገ ይገኛል ።
ዛሬ ይፋ የተደረጉት የኦንላይን አገልግሎት ቴክኖሎጂዎች የዚሁ ጥረት አካል እንደሆኑም አንስተዋል ።
የኦንላይን ኢንቨስትመንት አገልግሎት የውጭ ባለሀብቶች የኢንቨስትመንት ምዝገባና የፈቃድ አሰጣጥ አገልግሎትን በኤሌትሮኒክስ ዘዴ ማግኘት የሚያስችላቸው እንደሆነ ተናግረዋል ።
ባለሀብቶች ከዚህ በፊት የኢንቨስትመንት ምዝገባና የፈቃድ አገልግሎት ለማግኘት የተለያዩ ሰነዶችን ወደ ኢትዮጵያ ይዘው መምጣት የሚጠበቅባቸው እንደነበር አስታውሰው አዲሱ ቴክኖሎጂ ባሉበት ሆነው አገልግሎቱን እንዲያገኙ በማስቻል ጊዜና ወጪያቸውን እንደሚቆጥብ አመልክተዋል ።
በኦንላይን አገልግሎቱ ባለሀብቶች የኢንቨስትመንት ፈቃድ ማግኘት ማደስ ማሻሻያ ማድረግና ማስፋት ማሰረዝ እና ማስቀየር የሚያስችላቸውን አገልግሎት በኤሌክትሮኒክስ ዘዴ ማግኘት እንደሚችሉም ጠቅሰዋል ።
በተጨማሪም ባለሀብቶች የኢንቨስትመንት ማበረታቻ ጥያቄዎችን ኦንላይን ማቅረብ እንደሚችሉም አመልክተዋል ።
የቻይና የዌብ ፖርታል የተዘጋጀው የኢትዮጵያ ስትራቴጂካዊ የኢንቨስትመንት አጋር የሆነቸው ቻይና ባለሀብቶች በኢንቨስትመንት ዙሪያ የሚፈልጉትን መረጃ ባለቡት ቦታ ሆነው እንዲያገኙ ለማድረግ ታስቦ እንደሆነ አቶ አበበ ተናግረዋል ።
የዌብ ፖርታሉ በአንግሊዘኛና በቻይና ማንደሪን ቋንቋ የተዘጋጀ ሲሆን የቻይና ባለሀብቶች በኢትዮጵያ ስላሉ የኢንቨስትመንት እድሎችና አማራጮች ህጐች ማበረታቻዎች እና ሌሎች ተያያዥ መረጃዎችን ማግኘት ያስችላቸዋል ብለዋል ።
የኦንላይን ኢንቨስትመንት አገልግሎት ለማዘጋጀት አንድ አመት ከስድስት ወር እንዲሁም የዌብ ፖርታሉን ለማዘጋጀት የስድስት ወር ጊዜ መውሰዱንና ለቴክኖሊጂዎቹ የወጣው ወጪ በልማት አጋሮች እንደተሸፈነም አመልክተዋል ።
በአለም ባንክ የአለም አቀፍ የፋይናንስ ኮርፖሬሽን ተወካይ ሚስተር ሄይንዝ-ዊለሄልም ስትሩቤንሆፍ በበኩላቸው ዛሬ ይፋ የሆኑት ቴክኖሎጂዎች ኢንቨስትመንት ኮሚሸን አገልግሎቱን ዘመናዊ የማድረግ ጥረቱ ማሳያ መሆኑን ገልጸዋል ።
የኢንቨሰትመንት አገልግሎቱን ቀልጣፋ እንዳይሆን ያደረጉ የአሰራር ችግሮችን መፍታት እንደሚያስፈልግ ገልጸው በተለይም የኢንቨስትመንት ህጐችን ለማሻሻል ትኩረት መሰጠት እንዳለበት አስገንዝበዋል ።
የእንግሊዝ አለም አቀፍ የልማት ዲፓርትመንት ተወካይ ሚስ ጌል ዋራንደር ኮሚሽኑ የጀመረው ራሱን የማዘመን ስራ መልካም የሚባል እንደሆነ ተናግረዋል ።
የአገልግሎት ስርአቱን ለማቀላጠፍ ለባለሙያዎች ድጋፍ ማደረግ እንዳለበት ጠቁመዋል ።
ኮሚሽኑ ከባለሀብቶች ጋር በመወያየትና ጥናት በማድረግ አዳዲስ የኢንቨስትመንት መዳረሻዎችን በማስፋት የኢንቨትመንት ብዝሃነት እንዲኖርም መስራት እንዳለበትም ጠቅሰው ለኢንቨስትመንት ኮሚሽን ዲኤፍአይዲ አስፈላጊውን ድጋፍ እንደሚያደርግ አረጋግጠዋል ።
በኢትዮጵያ የቻይና ኤምባሲ የኢኮኖሚና የንግድ አማካሪ አታሼ ሚስተር ዣንግ ዩ ዛሬ ይፋ የሆኑት ቴክኖሊጂዎች የአሰራር ሂደቶችን በማዘመን የቻይና ባለሀብቶች በኢትዮጵያ ይበልጥ መዋእለ ንዋያቸውን እንዲያፈሱ እንደሚያበረታታ አመልክተዋል ።
በተለይም የዌብ ፖርታሉ ከዚህ በፊት በኢትዮጵያ መዋእለ ንዋያቸውን እያፈሰሱ ያሉ የቻይና ኩባንያዎችን መረጃ የያዘ በመሆኑ ለአዲስ ባለሀብቶች መልካም አጋጣሚ እንደሚፈጥርም ገልጸዋል ።
የኢንቨስትመንት ፈቃድ ክፍያ ኤሌትሮኒክስ መንገድ እንዲከፍሉ ከኢትዮጵያ ንግድ ባንክ ጋር ውይይት እየተደረገ መሆኑና አገልግሎቶቹ ለአደጋ እንዳይጋለጡ የተለያዩ የደህንነትና የጥበቃ ማሻሻያ ስራ እንደሚሰራ ተገልጿል ።
የኢትዮጵያ ኢንቨሰትመንት ኮሚሽን የኢትዮጵያን የኢንቨስትመንት ዘርፍ በቴክኖሎጂ በመታገዝ የበለጠ ለማጐልበት የሚያስችል የተሰኘ የኦንላይን ድረ-ገጽ ቴክኖሎጂ በታህሳስ ወር 2011 አ.ም ይፋ ማድረጉ የሚታወስ ነው ።
