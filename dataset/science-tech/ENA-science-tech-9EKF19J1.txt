የአፍሪካ አገሮች የኢንተርኔት አገልገሎት በቅናሽ ዋጋ እንዲያቀርቡ ተጠየቀ ።
ሰኔ 3/2011 የአፍሪካ አገሮች ዜጐች የኢንተርኔት ተጠቃሚ እንዲሆኑ ከማስቻል ባለፈ አገልገሎቱን በቅናሽ ዋጋ እንዲያቀርቡ ተጠየቀ ።
የአፍሪካ የዲጂታል ኢኮኖሚ ስብሰባ በአዲስ አበባ እየተካሄደ ነው ።
የተባበሩት መንግስታቱ ድርጅት የአፍሪካ ኢኮኖሚክ ኮሚሽን ዋና ጸሃፊ ቬራ ሶንጉዌ በተወካያቸው ባስተላለፉት መልእክት በአፍሪካ የቴሌኮም ኢንዱስትሪው እድገት አሳይቷል ።
በተለይም ደቡብና በሰሜን አፍሪካ አካባቢ የቴሌኮሙኒኬሽን ቴክኖሎጂ እድገቱ ከፍተኛ መሆኑን ገልጸው በሌሎችም አካባቢ መጠነኛ እድገት መመዝገቡን ገልጸዋል ።
ያም ሆኖ አሁንም በርካታ ሰዎች የቴክኖሎጂ ተጠቃሚ አለመሆናቸውን ገልጸው ለዚህም ደግሞ በአህጉሪቱ በርካታ ውስንነቶች መኖራቸውን ተናግረዋል ።
እንዲያም ሆኖ መንግስታት ለአህጉሩ እድገት ወሳኝ የሆነውን የቴሌኮም ቴክኖሎጂን ተደራሽ ለማድረግ መስራት እንዳለባቸው ጠቁመዋል ።
በተለይም ደግሞ የተቋማትን አሰራር በማዘመን የንግድ ስርአትን በማቀላጠፍ የአገልግሎት ተደራሽነትን በማስፋት ከፍተኛ አስተዋእኦ ያለው በመሆኑ የአገልግሎት ዋጋው ዝቅተኛ መሆን እንዳለበት አሳስበዋል ።
ይህም ዜጐች የማህበራዊ አገልግሎግት በቀላሉ ተጠቃሚ እንዲሆኑ ለማስቻል የሚደረገውን ጥረት ያግዛል ነው ያሉት ።
የኢኖቬሽንና የቴክኖሊጂ ሚኒስትር ዶክተር ኢንጂነር ጌታሁን መኩሪያ በበኩላቸው በኢትዮጵያ ዲጂታል ኢኮኖሚ ለመገንባት የሚያስችል አቅም መኖሩን ተናግረዋል ።
በተለይም ባለፉት አመታት በርካታ የከፍተኛ ትምህርት ተቋማት ተማሪዎች በሳይንስ ዘርፍ ተመርቀው መውጣታቸው እንደ አንድ መሰረት አንስተውታል ።
በአሁኑ ወቅት መንግስት የቴሌኮም ዘርፉን ለግል ባለሃብት ክፍት ማድረጉንና በኢንተርኔት የታገዘ የክፍያና የንግድ እያንሰራራ መሆኑን ነው የጠቆሙት ።
በአፍሪካ የኢንተርኔት ተጠቃሚነት ምጣኔ እንደ አውሮፓውያኑ አቆጣጠር በ2005 ከነበረው 2 ነጥብ 1 አሁን ላይ 24 ነጥብ 4 በመቶ በላይ መድረሱን መረጃዎች ያሳያሉ ።

