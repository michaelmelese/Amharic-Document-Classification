በተደጋጋሚ ምርት የሚሰጥ የማሽላ ዝርያ በምርምር ተገኘ ።
አዲስ አበባ ሰኔ 21/2010 በሳይንስና ቴክኖሎጂ ሚኒስቴር የተደገፈና አንዴ ተዘርቶ በተደጋጋሚ ምርት የሚሰጥ የማሽላ ዝርያ በምርምር መገኘቱ ተገለጸ ።
ዝርያው በመጀመሪያው የምርት ኡደት ላይ በሄክታር 72 ኩንታል ምርት የሚሰጥ ሲሆን በሁለተኛ የምርት ኡደት ላይ በሄክታር 125 ኩንታል ምርት የሚሰጥ መሆኑም በምርምር ተረጋግጧል ።
ማሽላው ከአገዳው ላይ ሲቆረጥ እንደገና በብዛት የሚጸድቅና ብዙ ምርት የሚሰጥ ሲሆን በዝርያው ልዩ መሆኑ ተገልጿል ።
የምርምር ስራው ተጠናቆ አሁን በሙከራና ዘር በማባዛት ላይ የሚገኘው ይህ የምርምር ውጤት ከ2011 አ.ም ጀምሮ ለአርሶ አደሮች የሚከፋፈል ይሆናልም ተብሏል ።
ሚኒስቴሩ ዛሬ ከተመራማሪው ጋር በመሆን በሰጠው መግለጫ እንዳስታወቀው የተገኘው የማሽላ ዘር አንዴ ተዘርቶ በተደጋጋሚ ምርት የሚሰጥና ዝርያው የምርምር ሂደቱን ጨርሶ በሙከራ ስራ ላይ የሚገኝ ነው ብለዋል ።
የዚህ አይነት ምርምር በኢትዮጵያ ብቻ ሳይሆን በአለም ደረጃም የመጀመሪያው ፈር ቀዳጅ የምርምር ውጤት መሆኑን ሚኒስትሩ ዶክተር ኢንጅነር ጌታሁን መኩሪያ በዚሁ ወቅት ተናግረዋል ።
በአቶ ታለጌታ ልኡል የሚመራ የምርምር ቡድን በሚኒስቴሩ ባለፉት ሁለት አመታት ሲደገፍ የቆየ መሆኑን ጠቁመው በማሽላ ብቻ ሳይሆን በጤፍም ላይ የተደረገ የጄኔቲክ ምርምር ከፍተኛ ውጤት ማስገኘቱን ሚኒስትሩ ገልጸዋል ።
እንደ ዶክተር ኢንጂነር ጌታሁን ገለጻ ዝርያው አገሪቱ በምግብ እህል እራሷን ለመቻል የምታደርገውን ስራ የሚያግዝና እንዲህ አይነት ምርምሮች ለአገሪቱ እድገት ተጨማሪ አቅም ይፈጥራል ብለዋል ።
ይህ የማሽላ ዝርያ አንዴ ከተዘራ በኋላ በተከታታይ ውሃ ካገኘ በአመት ከሁለት እስከ ሶስት ጊዜ ያክል ምርት እየሰጠ ለ20 ትውልድ ያክል በተከታታይ ምርት መስጠት ይችላል ብለዋል ።
ውሃ ካለገኘ ግን በአመት ክረምትን እየጠበቀ ሳይሞት አፈር ውስጥ በመቆየት እስከ 20 ትውልድ ድረስ ምርት መስጠት የሚችል ዝርያ መሆኑ ተረጋግጧል ነው ያሉት ዶክተር ኢንጂነር ጌታሁን ።
የማሽላው ዝርያ ምርምር የተደረገበት አገር በቀል የሆኑ 6 አይነት ምርቶች ላይ መሆኑን የተናገሩት ዋና ተመራማሪ አቶ ታለጌታ ልኡል ናቸው ።
የዝርያው የምርምር ውጤትም በኢትዮጵያ አእምሯዊ ንብረት ተመዝግቧል ብለዋል ።
ለምግብ እህልነት ከመዋሉ በተጨማሪ አገዳው ለእንስሳት መኖ የሚውልና ከፍተኛ ጥቅም የሚሰጥ መሆኑንም ጠቁመዋል ።
ተማራማሪው ከ25 አመት በላይ በግላቸው በዝርያው ላይ የሰሩ ሲሆን በሚኒስቴሩ ድጋፍ የተደረገላቸው ከ2 አመታት ወዲህ መሆኑ ተገልጿል ።
በተመሳሳይም በዚሁ የምርምር ቡድን በጤፍ ላይ በመስራት ላይ ያለው የጄኔቲከ ምርምር አንዴ ተዘርቶ በተደጋጋሚ ምርት መስጠት የሚችል የጤፍ ዘር ውጤት ያስገኘ ሲሆን ጤፍን በተመለከተ ለወደፊት ይፋ የሚደረግ መሆኑም ተገልጿል ።
በሚኒስቴሩ በተለያዩ ዘርፎች ምርምር እየተደረገ እንደሚገኘና ውጤታማ ሲሆኑ ይፋ እንደሚደረጉ ተገልጿል ።
