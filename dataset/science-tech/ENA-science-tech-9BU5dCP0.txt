የሚገናኛ ብዙሃኑ ኢንዱስትሪ በባለሙያዎች እንዲመራ አስገዳጅ መመሪያ ተዘጋጀ ።
የካቲት 30/2012 አ.ም የሚዲያ ፍቃድ የሚሰጠው ለሙያው ቅርበት ላላቸው ባለሙያዎች ብቻ እንዲሆን የሚያስገድድ መመሪያ መዘጋጀቱን የኢትዮጵያ ብሮድካስት ባለስልጣን አስታወቀ ።
ባለስልጣኑ የምስራቅ አፍሪካ የሚዲያ ስልጠና ማእከልን ለመገንባት ዝግጅት እያደረገ መሆኑንም ገልጿል ።
የባለስልጣኑ ምክትል ዳይሬክተር አቶ ወንድወሰን አንዱአለም ለኢዜአ እንደገለጹት የሚዲያ ኢንዱስትሪው ከንግድ ዘርፍ ኢንቨስትመንት መለየት አለበት ።
የኢትዮጵያ ብሮድካስት ባለስልጣን ከዚህ በፊት በነበረው አሰራር ማንኛውም ባለሃብት ወደ መገናኛ ብዙሃን ኢንዱስትሪው ለመቀላቀል በሚያቀርበው ጥያቄ መሰረት ብቻ ፈቃድ ያገኝ ነበር ።
ይሁንና ተቋማቱ የተጣለባቸውን ሃላፊነት በአግባቡ እንዲወጡ ከአመራሩ ጀምሮ በሚዲያው ውስጥ የሚሰሩ ባለሙያዎች ሙያዊ ብቃት ያላቸው መሆን እንደሚገባቸው ተናግረዋል ።
አዲስ በተዘጋጀው መመሪያ የመገናኛ ብዙሃንን ለማቋቋም ፈቃድ የሚጠይቁ ግለሰቦችም ሆኑ ቡድኖች ከሙያው ጋር ያላቸው ግንኙነትና የስራ ልምዳቸው ጭምር ግምት ውስጥ እንዲገባ የሚያስገድድ ሃሳብ በመመሪያው ውስጥ እንዲካተት መደረጉን አቶ ወንድወሰን ተናግረዋል ።
መመሪያው የመገናኛ ብዙሃን ተቋማት ገንዘብን ብቻ ታሳቢ አድርገው እንዳይሰሩና ሙያዊ ሃላፊነታቸውን በብቃት እንዲወጡ የሚያስችል እንደሚሆንም አስረድተዋል ።
ባለስልጣኑ የኢትዮጵያ መገናኛ ብዙሃን አመራሮችና ባለሙያዎችን ሙያዊ አቅም ለማሳደግ ተከታታይ የስራ ላይ ስልጠናዎች የሚያገኙበት ማእከል ለመገንባት ዝግጅት እያደረገ ነው ብለዋል ።
ማእከሉ ለምስራቅ አፍሪካ ቀጣና የሚዲያ ስልጠና አገልግሎት ይሰጣል ተብሎ እንደሚጠበቅም ተናግረዋል ።
የስልጠና ማእከሉን ለመገንባት ንድፈ ሀሳብ ተቀርጾ ከታር መንግስትና ከአልጀዚራ ጋር ስምምነት ላይ መደረሱንም አመልክተዋል ።
ይህ የስልጠና ማእከል ለሁሉንም የመገናኛ ብዙሃን ተቋማት አቅም ለመገንባት ተከታታይ ስልጠና የሚሰጥ ነውም ተብሏል ።

