አርሶ አደሮች ነባር የሽምብራ ዝርያዎች ምርታማነት በመዳከሙ አዳዲስ ዝርያዎች እንዲቀርብላቸው ጠየቁ ።
ጐንደር ኢዜአ ጥቅምት 24 ቀን 2012 ነባር የሽንብራ ዝርያዎች ምርታማነታቸውን እየተዳከመ በመምጣቱ አዳዲስ ዝርያዎች እንዲቀርብላቸው በማእካለዊ ጐንደር ዞን የምእራብ በለሳ ወረዳ ሽንብራ አምራች አርሶ አደሮች ጠየቁ ።
የአርሶ አደሩን ችግር ለመፍታት ለአካባቢው ስነ ምህዳር ተስማሚ የሆኑ አዲስ የሽንብራ ዝርያዎችን በሁለት አመታት ጊዜ ውስጥ ለማቅረብ በምርምር የታገዘ ስራ እያከናወነ መሆኑን የጐንደር ግብርና ምርምር ማእከል አስታውቋል ።
በወረዳው አርባያ በተባለው ቀበሌ ምርምር ማእከሉ ኩታ ገጠም የሽንብራ ልማት ቴክኖሎጂን ለማስተዋወቅና ለማስፋት ባዘጋጀው የመስክ በአል ትናንት በአርሶ አደሮች ተጐብኝቷል ።
በጉብኝቱ ከተሳተፉ ሽንብራ አምራቾች መካከል አርሶአደር ጥገት ሞላ በሰጡት አስተያየት ከሁለት አመት በፊት የመጣውን ዝርያ የተሻለ ቢሆንም ዘንድሮ ለአበባ ሲደርስ ባልታወቀ በሽታ ምርቱ መጥፋቱን ተናግረዋል ።
ትልቁ ሃብታችን የቤታችን ምሰሶና ለገበያ የምናቀርበው ሰብል ሽንብራ ቢሆንም አሁን ላይ በበሽታ በመጠቃቱ ምርት አልባ እያደረገን ነው ብለዋል ።
በአንድ ነጥብ አምስት ሄክታር መሬት ላይ የዘራሁት የሽንብራ ሰብል በአበባ ደረጃ እያለ ሙሉ በሙሉ ወድሟል ያሉት ደግሞ በወረዳው የድቋና ቀበሌ ነዋሪ አርሶአደር አዝኖልኝ ባይለየኝ ናቸው ።
ምርምር ማእከሉ በሽታንና ተባይን ተቋቁመው ከፍተኛ ምርት መስጠት የሚችሉ አዳዲስ የሽንብራ ዝርያዎችን እንዲያቀርብላቸው ጠይቀዋል ።
የወረዳው ግብርና ጽህፈት ቤት ሃላፊ አቶ ፈንቴ አለባቸው በዘንድሮ የመኸር እርሻ በሽንብራ ከተሸፈነው ስምንት ሺህ ሄክታር መሬት አምስት ሺህ ሄክታሩ በበሽታ በተባይና በዝናብ መብዛት ምክንያት መጐዳቱን ተናግረዋል ።
አድርቅ የተባለውን የሽንብራ በሽታ መቋቋም የሚችሉ የተሞከሩ ዝርያዎችን የግብርና ምርምር ማእከሉ በማቅረብ አርሶአደሩ የገጠመውን ችግር መፍታት እንደሚገባም ጠይቀዋል ።

የጐንደር ግብርና ምርምር ማእከል ሃላፊ አቶ አዛናው አስፋው ደስ የተባለው ነባር የሽንብራ ዝርያ አስኮካይት በተባለ በሽታ በመጠቃቱና በመውደሙ ከምርት ስራ ውጪ እየሆነ መጥቷል ።
በሽታውን በኬሚካል ለማጥፋት ማእከሉ ምርምር እያካሄደ መሆኑን ጠቁመው በኩታ ገጠም የተዘራው አዲሱ ካቡሊ የተባለው የሽንብራ ዝርያ ግን ውጤታማ በመሆኑ የማስተዋወቅና የማስፋት ስራ መጀመሩን ተናግረዋል ።
በሽታንና ተባይን ተቋቁመው ከፍተኛ ምርት መስጠት የሚችሉ አዳዲስ የሽንብራ ዝርያዎችን በቀጣዮቹ ሁለት አመታት በምርምር በማፍለቅ ወደ ወረዳው ለማስገባት ጥረት ይደረጋል ብለዋል ።
በማእከላዊ ጐንደር ዞን በምርት ዘመኑ ሽንብራ አብቃይ በሆኑ አምስት ወረዳዎች 27 ሺህ ሄክታር መሬት በሽንብራ የለማ ሲሆን ከ500 ሺህ ኩንታል በላይ ምርት እንደሚጠበቅ ከዞኑ ግብርና መምሪያ የተገኘው መረጃ ያመለክታል ።
