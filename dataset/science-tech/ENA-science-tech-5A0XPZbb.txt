ኢትዮጵያ ለዲጂታል ትራንስፎርሜሽን ስትራቴጂ ትግበራ የሚያግዝ የ600 ሺህ ዶላር ድጋፍ አገኘች ።
አዲስ አበባ ሚያዝያ 1/2012 ኢትዮጵያ በቅርቡ ተግባራዊ ለማድረግ ላሰበችው የዲጂታል ትራንስፎርሜሽን መርሃ ግብር ማስፈጸሚያ የሚያግዝ የ600 ሺህ ዶላር ድጋፍ አገኘች ።
የኢኖቬሽንና ቴክኖሎጂ ሚኒስቴር ከማስተር ካርድ ፋውንዴሽን የኢትዮጵያ ቢሮ ጋር ገንዘቡ ጥቅም ላይ በሚውልበት ሁኔታ ላይ ከተወያዩ በኋላ የመግባቢያ ሰነድ ስምምነት ተፈራርመዋል ።
የዲጂታል ሂደቱ አጠቃላይ የህዝቡን የኑሮ ሁኔታ ለማቃለል የጐላ ሚና አለው ይላሉ ስምምነቱን የፈረሙት የኢኖቬሽንና ቴክኖሎጂ ሚኒስትር ዴኤታ አቶ ሲሳይ ቶላ ።
የ ዲጂታላይዜሽን ሂደቱ በዚህ ወቅት አለምን እየመራት መሆኑን ገልጸው ሂደቱ ገበያን ለማቀላጠፍ ትምህርትን እና ህክምናን እንዲሁም ሌሎች አገልግሎቶችን ያዘምናል ብለዋል ።
በመሆኑም ሂደቱ በኢትዮጵያ ተግባራዊ መደረጉ መንግስት የበለጠ ለዜጐች እንዲቀርብ የሚያደርግ ሲሆን ዜጐች ቤት ሆነው አገልግሎት የሚሰጡበትና ግልጋሎት የሚያገኙበትን እድልም ይፈጥራል ብለዋል ።
በዚሁ መሰረት ማስተር ካርድ ፋውንዴሽን የኢትዮጵያ ቢሮ ትግብራውን በእውቀትና በክህሎት ለመደገፍ ሲሰራ መቆየቱ ተገልጿል ።
ድርጅቱ የስትራቴጂውን ዝግጅትም በቅርበት በክህሎትና በሰው ሃይል ሲደግፍ መቆየቱንም አቶ ሲሳይ ገልጸጸዋል ።
በዚህ ወቅትም ከድርጅቱ በኩል የሚደረገው ድጋፍም የቴክኒክ ስራውን የሚያግዝና ሙያተኛን የመቅጠር ስራ መሆኑንም አመልክተዋል ።
ወጭው እስከ 620 ሺህ የአሜሪካን ዶላር የሚደርስ ሲሆን ስትራቴጂውም በጥቂት ጊዜ ውስጥ በመንግስት ጸድቆ ወደ ትግበራ ይገባል ነው ያሉት ።
በዚህም ድርጅቱ ከፍተኛ እውቀትና አለም አቀፍ ልምድ ያላቸውን ሙያተኞች በመቅጠር ስትራቴጂውን በአግባቡ ለመተግበር መግባባት ላይ ተደርሷል ብለዋል ።
እንደ ሚኒስትር ደኤታው አገላለጽ ይህ ሲሆን በርካታ ቁጥር ያላቸው ወጣቶች የስራ እድል የሚያገኙ ይሆናል ።
በቀጣይም ሚኒስትር መስሪያ ቤቱ ከውጪ ከሚመጡት ሙያተኞች አስፈላጊውን ልምድ እንዲቀስም የሚያግዘው መሆኑ ተገልጿል ።
ማስተር ካርድ ፋውንዴሽን በመላው አፍሪካ በአምስት አመት ለ30 ሚሊዮን ወጣቶች የስራ እድል ለመፍጠር እየሰራ ሲሆን ኢትዮጵያም የዚሁ እድል ተጠቃሚ ነች ።

