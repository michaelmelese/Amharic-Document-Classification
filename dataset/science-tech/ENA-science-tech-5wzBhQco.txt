ፕሮፌሰር ሰብስቤ ደምሰው ሮያል ሶሳይቲ የተሰኘው ማህበር ቀዳሚው አፍሪካዊ አባል ሆኑ ።
አዲስ አበባ ነሀሴ 17/2010 ኢትዮጵያዊው የስነ-እጽዋት ተመራማሪ ፕሮፌሰር ሰብስቤ ደምሰው በአለም ስመ-ጥር የሆኑ ተመራማሪዎችን የሚያሰባስበውና ሮያል ሶሳይቲ የተሰኘው ማህበር ቀዳሚው አፍሪካዊ የውጭ አባል ሆነው ተመርጠዋል ።
ሮያል ሶሳይቲ አንድ አፍሪካዊን በዚህ ደረጃ አባል ሲያደርግ በ360 አመት ታሪኩ ፕሮፌሰር ሰብስቤ የመጀመሪያው ናቸው ።
ፕሮፌሰሩ ደስታውን እንደራሴ ሳይሆን እንደ አገር የኢትዮጵያ ህዝብ ደስታ ነው የማየው ይላሉ ።
ፕሮፌሰር ሰብስቤ ደምሰው በአውሮፓዊያኑ የዘመን ቀመር በ1978 የአዲስ አበባ ዩኒቨርሲቲ በስነ-ህይወት ትምህርት ክፍል ረዳት ምሩቅ ሆነው በወቅቱ የሳይንስ ፋካሊቲ ዲን በነበሩት በፕሮፌሰር ሽብሩ ተድላ ነበር የተቀጠሩት ።
ዘንድሮ በዩኒቨርሲቲው አገልግሎታቸው 40 አመታትን የደፈኑት ተመራማሪ ፕሮፌሰር ሰብስቤ በቅርቡ ከታዋቂው የእንግሊዙ የሳይንቲስቶች ማህበር/ሮያል ሶሳይቲ የመጀመሪያው አፍሪካዊ የማህበሩ ባልደረባ ሆነው ተመርጠዋል ።
በአውሮፓዊያኑ አቆጣጠር 1982 ከአዲስ አበባ ዩኒቨርሲቲ የሁለተኛ ዲግሪ በ1985 ከስዊድኑ አፕሳላ ዩኒቨርሲቲ የሶስተኛ ዲግሪያቸውን ያጠናቀቁት የሳይንስ ምሁሩ በስነ እጽዋት ምርምር የተቀላቀሉት ገና በማለዳው ዩኒቨርሲቲውን በተቀላቀሉ በሁለተኛው አመት ነበር ።
በስዊዲኑ አፕሳላ ዩኒቨርሲቲና በወቅቱ የሳይንስና ቴክኖሎጂ ኮሚሽን ትብብር በ1980 በተጀመረው የኢትዮጵያ እጽዋት ጥናት ፕሮጀክት በመጀመሪያ በረዳት ተመራማሪነት በኋላም በሙሉ ተመራማሪነት አገልግለዋል ።
በመጨረሻም 30 አመታት የፈጀውን ይህንኑ ፕሮጀክት ለ16 አመታት መርተዋል ።
በ10 ተከታታይ ዳጐስ ያሉ ጥራዞች ካወጣው የኢትዮጵያ እጽዋት ጥናት ፕሮጀክት በተጨማሪም ከኖርዌይ-ኦስሎ ዩኒቨርሲቲ ጋር በሬት ተክል የጥናት ፕሮጀክት በመቅረጽ በግላቸው አምስት ከባልደረቦቻቸው ጋር በመሆን ደግሞ 11 የሶስተኛ ዲግሪ ተማሪዎችን አስመርቀዋል ።
ፕሮፌሰር ሰብስቤ በግላቸው ከአምስት በላይ ዳጐስ ያሉ የምርምር መጽሀፍትን እንዲሁም ከ140 በላይ የምርምር ጽሁፎችን በታዋቂ አለም አቀፍ የጥናት መጽሃፍት አሳትመዋል ።
ከ50 በላይ የሁለተኛ ዲግሪ በአሁኑ ወቅት ያልጨረሱትን ጨምሮ 30 የዶክትሬት ዲግሪ ተማሪዎቻቸውንም አማክረው አስመርቀዋል ።
በእጽዋት ብዝሃ ህይወት በእጽዋት ስነ-ምህዳር ቤተሰብ ዝርያና ስርጭት ላይ ምርምራቸውን የሚያጠነጥነው ሳንቲስቱ በኢትዮጵያና ከኢትዮጵያ ውጭ ባሉ የአፍሪካ አገሮች ባደረጉት ጥናት ከ50 በላይ አዳዲስ የእጽዋት ቤተሰቦችን በመለየት ሳይንሳዊ ስያሜ ሰጥተዋል ።
ከዚህም ባለፈ በእርሳቸው ስም አዲስ የእጽዋት ዝርያ ተሰይሞላቸዋል ።
በፕሮፌሰር ሰብስቤ እይታ ግን ሌላ ለሰው በስም ከሚሰይምልህ አንተ በየአገራቱ ወጥተው ወርደህ አዳዲስ ስያሜ የሰጠኸው ስራ የላቀ ነው ይላሉ ።
ድንበር ተሻጋሪ ጥናትና ምርምራቸው ከተለያዩ አለም አቀፍ ተቋማት ጋር እውቅና እንደፈጠረላቸው የሚናገሩት ሳይንቲስቱ በ2016 በአለም አቀፍ ደረጃ የታወቀ ስራን ላከናወነና ከእንግሊዙ ሮያል ቦታኒክ ጋርደንስ ጋር ተግባራዊ ስራ ለሰሩ ሳይንቲስቶች የሚሰጠውን የኬው አለም አቀፍ ሽልማት ተሸለሚ ነበሩ ።
ሽልማቱም የኢትዮጵያን ብዝሃ ህይወትን ለረዥም ጊዜ በማጥናትና በመመርመር ህብረተሰቡም ሆነ አገሪቱም ከዘርፉ ተጠቃሚ እንዲሆኑ በአለምም እንዲታወቅ ባደረጉት አበርክቶት ነበር ።
በቅርቡ አባል የሆኑበት የሮያል ሶሳይቲ እንግሊዝ የውጭ ጉዳይ ሚኒስትር ሳይኖራት የውጭ ጉዳይ ሃላፊ የነበረው ተቋም ነው የሚሉት ፕሮፈሰር ሰብስቤ ተቋሙ ከእንግሊዝና ለጋራ ብልጽግና ኮመን ዌልዝ አባል አገሮች ውጭ አባል ማድረግ መጀመሩን ይገልጻሉ ።
ያም ሆኖ በብዛት ከአውሮፓና አሜሪካ የሚመረጡ የውጭ አለም አቀፍ የምህንስና የፊዚክስ የፈጠራና በእጽዋት ሳይንስ ሳይንቲስቶች እንደነበር ገልጸው ወሰን ተሻጋሪ የምርምር ስራቸውና ከአለም አቀፍ የምርምር ተቋማት ጋር ያከናወኑት ውጤታማ ስራ ለዚህ እንዳበቃቸው ይናገራሉ ።
ሳይንቲስቱ እነ አይዛክ ኒውተንና ቻርለስ ዳርዊን መሰል ታላላቅ ሳይንቲስቶች አባል በነበሩበት ማህበር ለአባልነት መመረጥና ከታላላቅ ሰዎች ተርታ ስምህን መዝገብና ፈርም ስትባል የሚፈጥረው ደስታ ከፍ ያለ ነው ይላሉ ።
ያም ሆኖ እውቅናው በግል የተደረገ ሳይሆን እንደ አገር ነው የማየው በማለት ደስታው ለኢትዮጵያ ህዝብ ጭምር ነው ብለዋል ።
ፕሮፌሰር ሰብስቤ ደምሰው በአዲስ አበባ ዩኒቨርሲቲ ከሚያደርጉት ምርምር በተጨማሪ የተፈጥሮ ሳይንስ ኮሌጅን በዲንነት ከመምራት ጀምሮ በተለያዩ ሃላፊነቶች አገልግለዋል ።
በአሁኑ ውቅትም የጉለሌ እጽዋት ማእከል ዋና ስራ አስፈጻሚ ናቸው ።
