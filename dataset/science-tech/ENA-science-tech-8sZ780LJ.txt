ለሙያ ስነ-ምግባር ያልተገዙ መገናኛ ብዙሃን ግጭቶች እንዲስፋፉ እያደረጉ ነው ጋዜጠኞች ።
ጥቅምት 27/2012 አንዳንድ መገናኛ ብዙሃን የሙያውን ስነ-ምግባር ተከትለው ባለመስራታቸው በአገሪቷ የሚከሰቱ ግጭቶች እንዲባባሱ እያደረጉ ነው ሲሉ አስተያየታቸውን ለኢዜአ የሰጡ ጋዜጠኞች ተናገሩ ።
በፕሮግራሞቻቸውና በዜና ሽፋኖቻቸው ለብሄር አጀንዳ ትኩረት እየሰጡ ያሉ መገናኛ ብዙሃን ለሙያ ስነ-ምግባራቸው ባለመወገናቸው አገሪቷን ለቀውስና ለችግር እያደረጓት ነው ይላሉ ጋዜጠኞቹ ።
በኢትዮጵያ በተለይም ብሄር ተኮርና የፖለቲካ ወገንተኛ የሆኑ መገናኛ ብዙሃን ሙያዊ ስነ-ምግባሩን ትተው ህዝብን ከህዝብ ማጋጨት ስራቸው እስኪመስል እየሰሩ ነው የሚሉ አስተያየቶችም ይነሳሉ ።
ይህን ሃሳብ የሚጋራው ጋዜጠኛ ተስፋዬ ጌትነት አንዳንድ ሚዲያዎች ለአንድ ወገን አስተሳሰብ የፖለቲካ ፍላጐት እና የብሄር አጀንዳ ትኩረት ሰጥተው እየሰሩ ከሙያው ስነ-ምግባርም እየራቁ ነው ይላል ።
ብሄርን ከብሄር ሀይማኖትን ከሀይማኖት የሚያጋጩ አጀንዳዎችን እያነሱ አሁን በአገሪቷ የተከሰተው ቀውስ እንዲባባስ አስተዋጽኦ እያደረጉ በመሆኑም ተጠያቂ ሊሆኑ እንደሚገባ ገልጿል ።
ጋዜጠኛ ተስፋዬ መንግስት መገናኛ ብዙሃን ሙያዊ ስነ-ምግባራቸውን አክብረው እንዲሰሩ አስተዳደራዊ እርምጃ መውሰድ አለበት ብሏል ።
የአሀዱ ቴሌቪዥንና ራዲዮ ስራ አስኪያጅ ጋዜጠኛ ጥበቡ በለጠም ሚዲያው ስነ-ምግባርን በተከተለ መልኩ ብቻ መስራት አለበት ይላል ።
አሁን በአገሪቷ ያለውን የግጭት ሁኔታ ጨምሮ ሁሉንም ጉዳይ እንዴት መዘገብ እንዳለባቸው በሙያው ስነ-ምግባር የተቀመጠ በመሆኑ ይህን ቢያደርጉ ለአገር የሚጠቅም ስራ መስራት እንደሚቻልም ተናግሯል ።
አንዳንድ ሚዲያዎች ከፍተኛ ጥፋትና ኪሳራ እያደረሱ መንግስትንም እየተገዳደሩ መጥተዋል ያለው ጋዜጠኛ ጥበቡ ይህን የሚያደርጉ አክራሪ የሚዲያ ሃይሎች ከዚህ አስተሳሰብ መውጣት አለባቸው ብሏል ።
በዘር በማንነትና በቋንቋ ፖለቲካ የተገነባች አገር ውስጥ ሚዲያውም ይህንኑ ማስተጋባት በእሳት ላይ ቤንዚን እንደ ማርከፍከፍ ነው አደጋውም የከፋ ይሆናል ነው ያለው ።
በአዲሱ የሚዲያ ህግ ረቂቅ መሳተፉን የተናገረው ጋዜጠኛ ጥበቡ ይህ ህግ ለሚዲያው ኢንዱስትሪ ጠቃሚ በመሆኑ በአፋጣኝ ተግባራዊ ማድረግ አሁን ላለው ችግር መፍትሄ ይሆናል በማለት ገልጿል ።
በአዲሱ ህግ ከተካተቱት ነጥቦች ከዘር ከቋንቋ ከሀይማኖትና ከፖለቲካ ወገንተኝነት ነጻ እንዲሆኑ የሚያደርግ ሲሆን በህዝቦች መካከል ልዩነት የሚፈጥሩ ሚዲያዎች እንዳይኖሩም ያግዳል ።
የኢትዮጵያ ብሮድካስት ባለስልጣን ከሰሞኑ የሩብ አመት ሪፖርቱን ለህግ ፍትህና ዴሞክራሲ ጉዳዮች ቋሚ ኮሚቴ ሲያቀርብ መስመር የሳቱ ሚዲያዎችን ወደ መስመር ለማስገባት በአዋጅ የተሰጠውን ሃላፊነት አልተወጣም የሚል ወቀሳ ደርሶበታል ።
ባለስልጣኑ እርምጃ ለመውሰድ ሲሞክር ለማስፈራራት የሚሞክሩ ወገኖች እንዳሉ የገለጹት የባለስልጣኑ ዋና ዳይሬክተር ዶክተር ጌታቸው ድንቁ ጥንቃቄ በተሞላበት በሆደ ሰፊነትና በሳይንሳዊ መንገድ በማጥናት ተጠያቂ ለማድረግ እንደዘገየ ተናግረዋል ።
ከህግ ውጭ የሚንቀሳቀሱ የሚዲያ ተቋማት በህጉ ድንጋጌ መሰረት ጣቢያ እስከመዘጋት ተጠያቂ ይሆናሉም ብለዋል ።
ይህ በእንዲህ እንዳለ የባለስልጣኑን ሃላፊነትም ሆነ የሚዲያ ተጠያቂነትን ያሰፍናል የተባለውና የተሻሻለው የመገናኛ ብዙሃን ረቂቅ አዋጅ በጠቅላይ አቃቤ ህግ ወደ ሚኒስትሮች ምክር ቤት መላኩን ገልጸዋል ።

