ኢትዮጵያ ለመጀመሪያ ጊዜ የአለም አቀፉን የአስትሮኖሚካል ህብረት ሲምፖዚየም ታካሂዳለች ።
ኢትዮጵያ በምስራቅ አፍሪካ የመጀመሪያ የሆነውን የአለም አቀፍ የአስትሮኖሚካል ህብረት ሲምፖዚየም ልታካሂድ መሆኑን የኢትዮጵያ ስፔስ ሳይንስና ቴክኖሎጂ ኢንስቲትዩት ገለጸ ።
አለም አቀፉ የአስትሮኖሚካል ህብረት ሲምፖዚየምና የአፍሪካ አስትሮኖሚ ማህበር የምክክር መድረክ ከመስከረም 26-30 ቀን 2012 አ.ም በአዲስ አበባ ይካሄዳል ።
ይህን አስመልክቶ በተሰጠው መግለጫ እንደተብራራው በሁለቱ መድረኮች ከ30 አገራት ከ200 በላይ አለም አቀፍ ሳይንቲስቶች ኢትዮጵያዊያን ተመራማሪዎችና ባለድርሻ ተቋማት ስለ አስትሮኖሚና ስፔስ ሳይንስ ይመክራሉ ።
በኢንስቲትዩቱ የአስትሮኖሚና አስትሮፊዚክስ ምርምር ክፍል ሃላፊ ዶክተር ማሪያና ፖቪች እንዳሉት በአለም አቀፉ የአስትሮኖሚካል ህብረት በተለያዩ አገራት በየአመቱ የሚዘጋጁ ሲምፖዚየሞች አሉ ።
ህብረቱ መቶኛ አመቱን እያከበረ ይህንንም ክብረ በአል ያከናወናቸውን ስራዎችና ስኬቶች እየገመገመ በተለያዩ ሁነቶች እያከበረ ነው ።
እስካሁን 355 ሲምፖዚየሞች የተካሄዱ ሲሆን በኢትዮጵያ ብሎም በምስራቅ አፍሪካ ሲካሄድ የመጀመሪያው መሆኑን ተናግረዋል ።
ኢትዮጵያ ሲምፖዚየሙን የምታካሂድ ሶስተኛዋ የአፍሪካ አገር ስትሆን በደቡብ አፍሪካና ቡርኪናፋሶ መሰል ሲምፖዚየም ተካሂዷል ።
ሲምፖዚየሙ በዘርፉ ልምድና እውቀት ያካበቱ ተመራማሪዎች ልምዳቸውን የሚያጋሩበትና ኢትዮጵያ ብሎም አፍሪካ በሳይንስ ዘርፍ እየከወኗቸው ያሉ ተግባራትን ለአለም አቀፉ ማህበረሰብ ለማስገንዘብ የሚያስችል ነው ብለዋል ።
የምስራቅ አፍሪካ አስትሮኖሚ ለልማት ማስተባበሪያ ጽህፈት ቤት ዳይሬክተር አቶ አለምዬ ማሞ በበኩላቸው እንደገለጹት የአፍሪካ አስትሮኖሚ ማህበር የሚያዘጋጀው የአፍሪካ አስትሮኖሚ የሳይንስ ምክክር መድረክ መስከረም 29 እና 30 ቀን 2012 አ.ም ይካሄዳል ።
መድረኩ በአፍሪካ አስትሮኖሚ ምን አይነት አስተዋጽኦ ማበርከት እንደሚችል የሚያመላክት ራእይና ስትራቴጂ ሰነድ የሚነደፍበት ይሆናል ነው ያሉት ።
የማህበሩን እንቅስቃሴ ለሳይንስና ለጠቅላላ ማህበረሰቡ ማስተዋወቅ የአህጉሪቱ ወጣት ተመራማሪዎች ነጻ የትምህርት እድል እንዲያገኙ ማስቻል በአፍሪካ በአስትሮኖሚና ስፔስ ሳይንስ ዘርፍ የሚሰሩ ሳይንሳዊ ምርምሮችን ማጐልበት የመድረኩ አላማዎች መሆናቸውን አንስተዋል ።
መድረኩ ቀጣናዊ አህጉራዊና አለም አቀፋዊ ትብብርና ትስስር መፍጠር ያስችላልም ነው ያሉት ።
ነገና ከነገ በስቲያ አራት ኪሎ በሚገኘው የአዲስ አበባ ዩኒቨርሲቲ ካምፓስ በዘርፉ ሁለተኛና ሶስተኛ ዲግሪያቸውን እየሰሩ ላሉ ተማሪዎች የእውቀትና ክህሎት ስልጠናም ይሰጣል ።
ከሁለቱ መድረኮች ጐን ለጐን በተመረጡ 10 የህዝብ ትምህርት ቤቶች በተግባር የታገዘ አስትሮኖሚን የማስገንዘብ ስራ እንደሚሰራም ተገልጿል ።
ለበርካታ የማህበረሰብ ክፍሎች ስለ አስትሮኖሚ ሳይንስ ግንዛቤ የመፍጠር እንዲሁም ለሁለተኛ ደረጃ መምህራን የሚሰጥ ስልጠና መኖሩም ተጠቁሟል ።


