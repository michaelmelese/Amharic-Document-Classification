ዩኒቨርሲቲው ችግር ፈቺ ምርምሮችንና ብቁ የሰው ሃይል ለማፍራት እየሰራ ነው የአዲስ አበባ ዩኒቨርሲቲ ፕሬዝዳንት ።
አዲስ አበባ ሰኔ 7/2010 አዲስ አበባ ዩኒቨርሲቲ ችግር ፈቺ የሆኑ የምርምር ስራዎችን ለመስራትና በመስኩ ብቃት ያለው የተማረ የሰው ሃይል ለማፍራት እየሰራ መሆኑን አስታወቀ ።
ዩንቨርስቲው በዛሬው እለት የምርምር ቀንን የተለያዩ የምርምር ውጤቶችን ይፋ በማድረግ አክብሯል ።
በዚህ ጊዜ የዩኒቨርሲቲው ፕሬዝዳንት ፕሮፌሰር ጣሰው ወልደሃና እንደገለጹት ተቋሙ ብቃት ያለው የተማረ የሰው ሃይል ለማፍራት ችግር ፈቺ የምርምር ስራዎችን በመስራትና ለህብረተሰቡ በማሰራጨት ረገድ በትኩረት ይሰራል ።
በአሁኑ ወቅት ዩኒቨርሲቲው ለአገሪቷ ልማትና እድገት በሚጠቅሙና ከእድገትና ትራንስፎርሜሽን እቅድ ጋር በተጣጣሙ 26 ርእሰ ጉዳዮች ላይ የምርምር ስራዎቸን እየሰራ ይገኛል ።
ዩኒቨርሲቲው የተለያዩ የምርምር ስራዎችን የመስራት የምርምር ስራዎቹ በተሰሩበት አካባቢ ለህብረተሰቡ የማስተዋወቅና በአገር ውስጥና በአለም አቀፍ ደረጃ እንዲታተሙ እየተደረገ መሆኑንም ጠቅሰዋል ።
በተለይ የምርምር ስራዎቹን የተለያዩ የከፍተኛ ትምህርት ተቋማት ተማሪዎችና ኢንዱስትሪዎች እንዲሁም አርሶ አደሮች እንዲተዋወቋቸውና ስራ ላይ እንዲያውሏቸው የማድረግ ተግባርም መሰራቱን አክለዋል ።
ይሁንና በፋይናንሰ ህግና እጥረት እንዲሁም በአቅም ክፍተት አብዛኛዎቹ ምሁራን ከምርምር ስራዎች ይልቅ የማማከር አገልግሎት ላይ በንቃት እየተሳተፉ እንደሚገኙም ጠቅሰዋል ።
በመሆኑም በቀጣይ ችግሩን ለመቅረፍና የምርምር ስራዎች በብዛትና በጥራት እንዲወጡ ለማገዝ የፋይናንስ ህግ እንዲሻሻል ለምርምር የሚመደበው በጀት በእጥፍ እንዲያድግና ለተመራማሪዎች የተለያዩ ማበረታቻዎች እንዲኖሩ ይደረጋል ሲሉ ገልጸዋል ።
የዩኒቨርሲቲው የጥናትና ምርምር ዳይሬክተር ፕሮፌሰር ዘርይሁን ወልዱ በበኩላቸው በአሁኑ ወቅት በአገሪቷ የተማረ የሰው ሃይልና የጥናትና ምርምር ስራዎች በከፍተኛ ደረጃ እየጨመሩ ይገኛሉ ።
የምርምር ቀኑ ሲከበር ለአገር የሚጠቅሙና ለልማት የሚውሉ ችግር ፈቺ የምርምር ስራዎች መቅረባቸው በምርምር የተለዩትን ችግሮች እስከ መፍትሄው ለፖሊሲ አውጪዎች ለማቅረብ ያስችላል ብለዋል ።
ዩኒቨርሲቲው በአሁኑ ሰአት ለተመራማሪዎች እስከ 1 ነጥብ 5 ሚሊዮን ብር በመመደብ የህብረተሰቡን ችግር የሚፈቱ ምርምሮችን ከተለያዩ ተቋማት ጋር በመሆን እየሰራ መሆኑን ጠቅሰው በቀጣይም ተጠናክሮ እንደሚቀጥል ተናግረዋል ።
የምርምር ቀኑ ተሳታፊች በበኩላቸው የቀኑ መከበር የተለያዩ የትምህርት ክፍሎች የሰሯቸውን የምርምር ስራዎች ለማወቅ ለመገንዘብና ለህብረተሰቡ ለማድረስ ያስችላል ሲሉ አስተያየታቸውን ሰጥተዋል ።
ከተሳታፊዎቹ አንዱ ዶክተር ዳንኤል ሰይፉ እንደገለጹት የምርምር ቀኑ ሲከበር የተለያዩ የምርምር ስራዎች መቅረባቸው በአገሪቷ ያሉትን ችግሮች አውቆ በተናጥልና በቡድን ችግር ፈቺ የምርምር ስራዎችን ለመስራት ይረዳል ሲሉ ተናግረዋል ።
በእንስሳት ላይ ጥናትና ምርምር ያቀረቡት ዶክተር ዲንቃ አያና ደግሞ በምርምር ቀን የሚቀርቡት ምርምሮች የእንስሳት ሃብትን በማጐልበት ምርትና ምርታማነት ለማሳደግ ጠቃሚ ነው ሲሉ ገልጸዋል ።
የጥናት ምርምር ቀን ሲከበር በተመራማሪዎች የሚቀርቡት የጥናትና ምርምር ውጤቶች ውስን የሆነውን የአገሪቷ ሃብቶች ለማወቅና በአግባቡ ለመጠቀም ከፍተኛ እስተዋጾኦ አለው ያሉት ደግሞ ዶክተር ፈለቀ ዘውገ ናቸው ።
ዩኒቨርሲቲው የምርምር ቀኑን በየአመቱ የሚያከበር ሲሆን በዛሬው እለትም 29 የሚሆኑ የምርምር ስራዎች ቀርበዋል ።

