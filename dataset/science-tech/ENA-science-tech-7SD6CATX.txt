የኔ ጉዞ የተሰኘ የአገር አቋራጭ አውቶቡስ ተጠቃሚዎች ቲኬት የሚያገኙበት አገልግሎት ይፋ ሆነ ።
አዲስ አበባ ሰኔ 12/2012 በአገር አቋራጭ አውቶቡስ ተጠቃሚዎች ካሉበት ቦታ ሆነው ቲኬት የሚቆርጡበት የኦንላይን ክፍያ አገልግሎት ዛሬ ይፋ ተደረገ ።
አገልግሎቱ ክፍያ ፋይናንሽያል ቴክኖሎጂ የተባለው ተቋም ከትራንስፖርት ሚኒስቴርና ከአገር አቋራጭ አውቶቡስ ማህበራት በመተባበር መዘጋጀቱ ተገልጿል ።
የክፍያ ፋይናንሽያል ቴክኖሎጂ የቢዝነስ ዴቪሎፕመንት ሃላፊ አቶ አቤኔዘር ወንደሰን በአገልግሎቱ ማስጀመሪያ መርሀግብር ላይ እንደገለጹት አግልግሎቱ ዘርፈ ብዙ ጠቀሜታ አለው ።
አገልግሎቱ ከዚህ በፊት በተቋሙ ተቋርጦ የነበረውን የኢቲኬቲንግ አሰራር በማሻሻል በዘመናዊ መልኩ እንደሚጀምር አስረድተዋል ።
የትራንስፖርት ሚኒስትሯ ወይዘሮ ዳግማዊት ሞገስ እንደተናገሩት አገልግሎቱ ተጓዦች ቲኬት ለመቁረጥ ወደ መናህሪያ ለመሄድ ያጋጥማቸው የነበረውን እንግልትና ጊዜ ብክነት ይቀንሳል ።
ከዚህ በላይ የኮሮና ቫይረስ ስርጭትን ለመከላከል ሚናው ከፍተኛ ነው ብለዋል ።
አገልግሎቱ በቀጣይ በከተሞች በባቡርና በሌሎች የህዝብ ማመላለሻ ዘዴዎች እንደሚተገበር ሚኒስትሯ ተናግረዋል ።
ተቋሙ አገልግሎቱን ለጊዜው በኢትዮጵያ ንግድ ባንክ ሲቢኢ ብር በኩል የሚጀምር ሲሆን በቀጣይ በ15 ባንኮች ለማስፋፋት መታቀዱን በመርሀግብሩ ላይ ተገልጿል ።
