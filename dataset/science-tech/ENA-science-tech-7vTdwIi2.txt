የኢትዮጵያ ስፔስ ሳይንስ ሶሳይቲ ወጣቱን ትውልድ ማእከል ያደረገ ተግባራትን እየሰራ መሆኑ ገለጸ ።
አዲስ አበባ ሀምሌ 25/2010 የኢትዮጵያ ስፔስ ሳይንስ ሶሳይቲ በስፔስ ሳይንስ አገሪቷን ወደ ላቀ ደረጃ ለማድረስ ወጣቱን ትውልድ ማእከል ያደረገ ተግባራትን እያከናወነ መሆኑን ገለጸ ።
የስፔስ ሳይንሰ ሶሳይቲው በዘርፉ እያከናወነ ያለውን እንቅስቃሴዎች ይበልጥ ለማጠናከር ትናንት በአዲስ አበባ የአለም ዘላቂ የአመራር ድርጅት ከተባለ ግብረ ሰናይ ድርጅት ጋር የውል ስምምነት ፈጽሟል ።
ስምምነቱም ሁለቱ ተቋማት በስፔስ ሳይንስ በቴክኖሎጂ ሽግግርና ኢትዮጵያ በዘርፉ የምታከናውናቸውን ስራዎች ለመደገፍ መሆኑ ተገልጿል ።
በኢትዮጵያ ስፔስ ሳይንስ ሶሳይቲ የቦርድ ሊቀመንበር ወይዘሮ መሰንበት ሸንቁጤ በዚሁ ወቅት እንደገለጹት ስፔስ ሳይንስ ሶሳይቲ ሲቋቋም በአጠቃይ ለአገሪቱ እድገት እንዲያግዝ ታስቦ ሲሆን በተለይ ወጣቱ በዘርፉ እንዲሰራ ብዙ ይጠበቅበታል ።
ካለፉት አስራ ሁለት አመታት ጀምሮ እስካሁን በመጀመሪያና በሁለተኛ ደረጃ ትምህርት ቤቶች እንዲሁም በዩኒቨርሲቲዎች ላይ በዘርፉ እየተሰራ ሲሆን በይበልጥ የተጀመሩትን ለማጠናከርና ወደ ላቀ ደረጃ ለመድረስ ከአጋር ድርጅቱ ጋር ስምምነት መፈጸማቸውን ገልጸዋል ።
ከኢትዮጵያ በተለያዩ መስፈርቶችና የተዘጋጁ ፈተናዎችን በማለፍ ለልምድ ልውውጥ ወደ አሜሪካ ተጉዘው ከነበሩት ሁለት ኢትዮጵያዊያን ውስጥ ዘሚካኤልን አነጋግረነው ስለጉዞው ገልጾልናል ።
ዘሚካኤል ሀብተገበየው ወደ አሜሪካ ካቀና በኋላ ለአስራ አምስት ቀን ቆይታ ያደረገ ሲሆን በቆይታውም ብዙ ልምዶችን እንደቀሰመ ገልጿል ።
በአለም ትልቁ የኢንጅነሪንግ ዩንቨርሲቲ የሚገኝበትን ቦስተንን መጐብኘቱም በቀጣይ ሊደርስበት ለሚያስበው ህልሙ እውን ለማድረግ ይበልጥ ጠንክሮ በትምህርቱ እንዲገፋበት መነሳሳትን እንደፈጠረለት ገልጿል ።
በቀጣይም ወደ ዩኒቨርሲቲ ሲገባ ኢሮስፔስ ኢንጂነሪንግ ለማጥናት እንደሚፈለግ ገልጾ ይህም ዘርፍ በአገር ውስጥ ባለመኖሩ በውጭ እንደሚከታተልና ወደ ፊትም ይህ የትምህርት ዘርፍ በአገር ውስጥ እንዲጀመር የራሱን አስተዋጽኦ እንደሚያበረክት ተናግሯል ።
የአለም ዘላቂ የአመራር ድርጅት ተወካይ ሚስተር ፓውል ቦጋረዲት በሰጡት ማብራሪያ የኢትዮጵያ ስፔስ ሳይንስ ሶሳይቲና የእኛ ድርጅት ብዙ የጋራ ፍላጐቶች አሉን ።
በአንድ አገር ኢኮኖሚያዊና ማህበራዊ እድገት ውስጥ የስፔስ ሳይንስ እድገት ትልቅ ድርሻ እንዳለው በማውሳት አሁን በጀመርናቸው ስራዎች ከስፔስ ሳይንሰ ባሻገር የባህልና አጠቃላይ ማህበረሰባዊ ትስስር እንዲኖር እንሰራለን ብለዋል ።
ከኢትዮጵያ ተወክለው ከሄዱት ሁለቱ ተማሪዎች ባሻገር የተወሰነ ቁጥር ያላቸው ተማሪዎች ከቻይና የተውጣጡና አሜሪካ የነበሩ ሲሆን ኢትዮጵያን ለመጐብኘትም በማእከሉ ተገኝተዋል ።
የኢትዮጵያን ስፔስ ሳይንስ ሶሳይቲ መሰል ተግባራትና የስፔስ ሳይንስ ዘርፉን ወደ ላቀ ደረጃ ላይ ለማድረስ በቀጣይም ሰፊ ትኩረት ሰጥቶ ከአጋር ድርጅቶች ጋር እንደሚሰራ ገልጾ መንግስትም ለዘርፉ ትኩረት እንዲሰጥ ተጠይቋል ።













