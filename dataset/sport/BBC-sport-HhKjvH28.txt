የኮሮናቫይረስ ንግዱንም ስፖርትንም መጉዳቱን ሃይሌ ገብረስላሴ ተናገረ ።
ከኮሮናቫይረስ ስጋት ጋር በተያያዘ የስፖርት ውድድሮችን ጨምሮ የንግድ ዘርፉ ላይ ተጽእኖን እያሳደረ መሆኑን የአለማችን ታዋቂ አትሌት ሃይሌ ገብረስላሴ ለቢቢሲ ተናገረ ።
በ10 ሺህ ሜትር ውድድር የሁለት ጊዜ የኦሊምፒክ ወርቅ ሜዳሊያ ባለቤት የሆነው ኢትዮጵያዊው ኮከብ አትሌት ሃይሌ ገብረ ስላሴ ወረርሽኙ በሩጫው ዘርፍና በንግድ ስራው ላይ እያስከተለ ያለውን ጫና በተመለከተ እንደተናገረው ውድድሮች እየተሰረዙ የንግድ ስራዎችም እየተስተጓጐሉ ነው ብሏል ።
በተለያዩ ቦታዎች ሊካሄዱ የነበሩ የሩጫ ውድድሮች ወረርሽኙ በፈጠረው ስጋት ሳቢያ ሲሰረዙ በተወዳዳሪዎች ላይ ከባድ ተጽእኖን እንደሚያሳድር ሃይሌ ገልጿል ።
እዚህ ኢትዮጵያ ውስጥ ያሉ አዳዲስና ተስፋ ያላቸው እንዲሁም ለመጀመሪያ ጊዜ በውድድሮች ላይ ለመሳተፍ ሲዘጋጁ የነበሩትን ሯጮችን ብታናግሩ ውድድሮች በመሰረዛቸው የገጠማቸውን የልብ ስብራት መረዳት ትችላላችሁ ።
ሃይሌ ገብረስላሴ እንደሚለው ቻይና ውስጥ ብቻ በየአመቱ ከ350 በላይ የማራቶን ውድድሮች ይካሄዳሉ ። ከኮረናቫይረስ ወረርሽኝ በኋላ ሁሉም በቻይና የሚደረጉ የማራቶን ውድድሮች ተሰርዘዋል ።
በአውሮፓም ውስጥ እንዲሁ በፈረንሳይ የግማሽ ማራቶን ሻምፒዮንሺፕ ለሌላ ጊዜ መተላለፉን የጠቀሰው ሃይሌ የፓሪስና የሮም ማራቶን መሰረዝን በመጥቀስ በርካታ ውድድሮች በበሽታው መስፋፋት ምክንያት ብቻ ተሰርዘዋል አልያም ወደሌላ ጊዜ ተሸጋግረዋል ብሏል ።
አስቡት ለረጅም ጊዜ ልምምድና ዝግጅት ሲያደርጉ ቆይተው በድንገት ቻይና ውስጥ ውድድር አይደረግም አውሮፓና አሜሪካ ውስጥ ውድድር አይኖርም ሲባል በጣም ከባድ ነገር ነው ሲል ሃይሌ ተናግሯል ።
እንደ ቀደምት ሯጭነቴ ወደኋላ መለስ ብዬ ሳስብ ረጅም ጊዜ የፈጀ ዝግጅት ካደረግኩ በኋላ ውድድሩ ቢሰረዝ በጣም ልብን የሚሰብር ነገር ነው ።
የበሽታው መዛመት ስፖርትን ብቻ ሳይሆን ንግድንም እየጐዳው መሆኑን በተለያዩ የንግድ ዘርፎች የተሰማራው ሃይሌ ገብረ ስላሴ ተናግሯል ። ጨምሮም ኪሳራው እያጋጠመ ያለው በቻይናና በአውሮፓ ውስጥ ብቻ ሳይሆን እዚህ ኢትዮጵያ የእኔን ኪስም እየነካው ነው ብሏል ።
የንግድ ስራዬን በተመለከተም ከቻይና ያዘዝቸው ኮንቴይነሮች እዚያው ቆመዋል ። አዳማ ውስጥ ሆቴል ለመክፈት እየተዘጋጀሁ ነበር ነገር ግን በኮሮናቫይረስ ምክንያት ቻይና ውስጥ ስራ ስለሌለ ስራዬ ተስተጓጉሏል የሚለው ሃይሌ በስራ ላይ ባሉት ሆቴሎቹ ውስጥም የእንግዶች ቁጥር በከፍተኛ ደረጃ መቀነሱን አመልክቷል ።
የኮሮናቫይረስ ስጋት ከአትሌቲክስ ስፖርት በተጨማሪ በአውሮፓ የሚካሄዱ የእግር ስ ውድድሮችን እንዲሰረዙ ወይም በዝግ ስታዲየሞቹ እንዲደረጉ አስገድዷል ።
በሽታው ከቻይና ባሻገር በርካታ አገራትን እያዳረሰ ሲሆን እስካሁን ድረስ በኮሮናቫይረስ ተይዘው ህይወታቸው ያለፈ ሰዎች ቁጥር ከ4366 በላይ የደረሰ ሲሆን በበሽታው መያዛቸው የተረጋገጠ ሰዎች ደግሞ ከ122 ሺህ በላይ ሆኗል ።
