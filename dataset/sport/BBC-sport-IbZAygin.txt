ስፖርት ሶማሊያን በኦሎምፒክስ መወከል ህልሟ የሆነው የእንግሊዝ የቦክስ ሻምፒዮናዋ ራምላ ።
የፎቶው ባለመብት ።
የፎቶው ባለመብት ።
የፎቶው ባለመብት ።
የዩናይትድ ኪንግደም የቦክስ ሻምፒዮና ለመሆን የበቃችው ትውልደ ሶማሊያዊቷ ራምላ አሊ ከሰሞኑ የፕሮፌሽናል ቦክስ ህይወቷን ለመጀመር ማች ሩም ከተባለው የአለም ምርጡ ስፖርት አስተዋዋቂ ኩባንያ ጋር ተፈራርማለች ።
የ31 አመቷ ራምላ በሶማሊያ የነበረውን የእርስ በርስ ጦርነት ሸሽታ ነው በስደት እንግሊዝ የገባችው ። ስለ ቦክስ ህይወቷም ቤተሰቦቿ የሚያውቁት አልነበረም ።
በቦክስ ስፖርት በኦሎምፒክ በመሳተፍ የመጀመሪያዋ ሶማሊያዊት ለመሆን ያለመችው ራምላ የፕሮፌሽናል የቦክስ ህይወቷንም በጥቅምት ወር ትጀምራለች ።
ራምላ የቦክሰኝነት ጉዞዋ ሃ ብሎ የተጀመረው በአስራዎቹ እድሜ እያለች ሲሆን በወቅቱም ከቤተሰቦቿ ጋር በስደት እንግሊዝ የገቡበት ወቅት ነበር ።
የአለም ሻምፒዮና መሆን እፈልጋለሁ በዚህም አለም ሶማሊያን በተለየ መንገድ እንደሚያዩዋት ተስፋ አደርጋለሁ ትላለች ።
በሶማሊያ የርስ በርስ ጦርነት የ12 አመት ወንድሟ ከተገደለ በኋላ ቤተሰቦቿ ከመዲናዋ ሞቃዲሾ ወደ ኬንያ ናይሮቢ ተሰደዱ ።
በናይሮቢ ቆይታቸውም ወቅት ሰውነቷ ወፍራም ስለነበር የሚያፌዙባትና የሚያሾፉባት ነበሩ ።
ቤተሰቡ ወደ ለንደንም በስደተኝነት ከመጡ በኋላ በአካባቢዋ ወደሚገኝ ጂምናዚየም ሄዳ በቦክስ መሰልጠን ጀመረች ።
ለቤተሰቧቿም ለመንገር አልደፈረችም ምክንያቱም ስፖርት ለሙስሊም ሴት አይሆንም ብለው ይከለክሉኛል በሚልም ነበር ።
በድብቅም መሰልጠኗን ቀጠለች በ2016 ዩናይትድ ኪንግደምን በመወከል ስታሸንፍም ለቤተሰቦቿ ለሩጫ ልወጣ ነው ብላ ነው የነገረቻቸው ።
በ2017ም የትውልድ ሃገሯን ሶማሊያን ነው የምወክለው በማለትም ቀየረች ።
በአሁኑ ሰአት እናቷም ቢሆኑ ለቦክስ ሙያዋ ከፍተኛ ድጋፍ ያላቸው ሲሆን የሚያሰለጥናትም ባለቤቷ ሪቻርድ ሙር ነው ።
በመጪዎቹም የፕሮፌሽናል ቦክስ ውድድሮችን ታካሂዳለች ።
ሆኖም በኮሮናቫይረስ ወረርሽኝ ምክንያት የተራዘመው ኦሎምፒክስ ዋነኛ ህልሟ ነው ። የቦክስ ኦሎምፒክስ በያዝነው አመት ሃምሌ ወር ይካሄዳልም ተብሎ ይጠበቃል ።
የፕሮፌሽናል የቦክስ ህይወቴን የመጀመሪያ ወቅቱ አሁን ነው ። በኦሎምፒክስ ለመሳተፍ ስጠብቅ ላልወዳደርም እችላለሁ ። ኦሎምፒክስ ደግሞ በአሁኑ ሁኔታ መካሄዱን እርግጠኛ አይደለም የምትለው ራምላ ።
የኦሎምፒክ ህልሜ አሁንም እንዳለ ነው ሆኖም የፕሮፌሽናል የስፖርት ጉዞዬን መጀመሬም አስደሳች አድርጐልኛል ትላለች ።
ቦክሰኛዋን የሚያስታዋውቃት ድርጅት ባለቤት የሆነው ኤዲ ኸርን እንደሚለው የራምላ ታሪክ አስደናቂና በርካቶችንም የሚያነሳሳ ነው ። እዚህ ለመድረስ በርካታ ውጣ ውረዶችን አይታለች ።
ራምላ በአለም ላይ አሉ የሚባሉ ሴት ቦክሰኞችን በማስተዋወቅ የሚታወቀው ማችሩም ስፖርትን በመቀላቀሏ ደስተኛ እንደሆነ የሚናገረው ኤዲ ኸርን የሶማሊያ የመጀመሪያ የአለም ሻምፒዮናነትንም ህልም ለማሳካት የተመረጠ ቦታ ነው ብሏል ።
