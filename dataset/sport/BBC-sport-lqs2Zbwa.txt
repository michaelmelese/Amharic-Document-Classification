የቀነኒሳ በቀለ ክብረ ወሰን በኡጋንዳዊው ወጣት ተሰበረ ።
የፎቶው ባለመብት ።
የፎቶው ባለመብት ።
የፎቶው ባለመብት ።
ጆሽዋ ቼፕቴጌ ።
ኡጋንዳዲው ጆሹዋ ቼፕቴጌ በፈረንሳይ ሞናኮ በተካሄደው የዳይመንድ ሊግ ውድድር ለ16 አመታት በቀነኒሳ በቀለ ተይዞ የነበረውን የ5000 ሜትር ሩጫ ክብረ ወሰን በሁለት ሰከንድ ማሻሻል ችሏል ።
የ23 አመቱ ወጣት ባላፈው አመት በዶሃ የአለም ሻምፒዮና ላይ የ10 ሺህ ሜትር አሸናፊ በሆነበት ወቅት የ5 ሺህ ሜትር ክብረ ወሰንን ለማሻሻል እቅድ እንዳለው ገልጾ የነበረ ሲሆን በቅርብ አመታት ያሳካዋል ተብሎ ግን አልተገመተም ነበር ።
ነገር ግን በትላንቱ የሞናኮው ውድድር ላይ 5 ሺህ ሜትሩን 12 ደቂቃ 35.36 ሰከንድ በሆነ ሰአት በመጨረስ ቀነኒሳን ክብረ ወሰን መስበር ችሏል ።
ቀነኒሳ በቀለ የዛሬ 16 አመት ክብረ ወሰኑን ሲያስመዘግብ ውድድሩን የጨረሰው በ12 ደቂቃ 37 ሰከንድ ከ35 ማይክሮ ሰከንድ ነበር ።
በሚያስገርም ሁኔታ ቼፕቴጌ በዚህ አመት ክብረ ወሰን ሲሰብር ይሄ ሁለተኛው ነው ። ባለፈው የካቲት ወር ላይ ደግሞ በተካሄደ የ5 ኪሎ ሜትር ሩጫ ሰአት ማሻሻል እንደቻለ ተነግሯል ።
ሞናኮ በጣም ልዩ ቦታ ናት የአለም ክብረ ወሰኖችን ልሰብርባት የምችልባት ከተማ ናት ሲል በደስታ ተውጦ ቼፕቴጌ ተናግሯል ።
በዚህ አመት በእውነቱ ሞራልን ሰብሰብ አድርጐ ለመስራት ትንሽ ይከብዳል ምክንያቱም በወረርሽኙ ምክንያት ሰዎች ከቤታቸው አይወጡም ብዙ ነገሮችም በፊት እንደነበሩት አይደሉም ተቀይረዋል ። ነገር ግን በዚህ ሁኔታ ውስጥ በማሸነፌ በጣም ደስተኛ ነኝ ።
በሌሎች ውድድሮች የአለም ሻምፒዮኑ ኖዋህ ሊይስ የ200 ሜትር ውድድሩን በ19 ሰከንድ ከ72 ማይክሮሰከንድ በሆነ ሰአት በማሸነፍ አይበገሬነቱን አሳይቷል ።
ታናሽ ወንድሙ ጆሴፈስ ደግሞ በመጀመሪያው የዳይመንድ ሊግ ተሳትፎው እሱን ተከትሎ ሁለተኛ ሆኖ መጨረስ ችሏል ።
ኖርዌያዊው አለም ሻምፒዮን ካርስተን ዋርሆልም ደግሞ በ400 ሜትር መሰናክል ውድድር በአውሮፓውያኑ 1992 በኬቨን ያንግ ተይዞ የነበረውን ክብረ ወሰን መስበር ችሏል ።
ለብቻው ለማለት በሚያስደፍር መልኩ ሲሮጥ የነበረው ካርስተን ውድድሩን በ47 ሰከንድ ከ10 ማይክሮ ሰከንድ ጨርሷል ።
ኬንያዊቷ ሄለን ኦቢሪ ደግሞ የሴቶች 5 ሺህ ሜትር ውድድሩን በበላይነት ስታጠናቅቅ ሲፋን ሀሰን ደግሞ ጥቂት ዙሮች ሲቀሩት ውድድሩን አቋርጣ ወጥታለች ።
5 ሺህ ብቻ ሰዎች እንዲመለከቱት በተፈቀደው የሞናኮው የዳይመንድ ሊግ ውድድር ላይ ተመልካቾች የአፍና አፍንጫ መሸፈኛ ማድረግ ግዴታቸው ሲሆን አካላዊ ርቀትም መጠበቅ ነበረባቸው ።
