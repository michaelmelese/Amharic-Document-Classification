ለንደን ማራቶን አትሌት ሹራ ቂጣታ ከኬንያዊው ኪፕቾጌ የማራቶን ድል እንዲነጥቅ የረዳው ምንድን ነው ?
የፎቶው ባለመብት ።
የፎቶው ባለመብት ።
የፎቶው ባለመብት ።
ኤሉድ ኪፕቾጌን ለማሸነፍ እንዴት ያለ ወኔ ይበቃ ይሆን ? ማራቶንን ከሁለት ሰአት በታች የሮጠውን ብርቱ አትሌት ለማሸነፍ ምን ሲደረግ ይቻላል ?
ጥብቅ ልምምድ ወይስ ተሰጥኦ ? ለለንደን ማራቶን አሸናፊው ሹራ ቂጣታ ግን ጥሩ ቁርስ በቂ ነው ።
ባለፈው አመት በዩኬ ዋና ከተማ አራተኛ በመሆን ነው ያጠናቀቀው ። ያኔ ኬኒያዊው ኪፕቾጌ ነው ያሸነፈው ።
በወቅቱ ሹራ በትዊተር ሰሌዳው ላይ ባዶ ሆዱን መሮጡን ለቁርስ ፍራፍሬ ብቻ መመገቡን ገልጾ ነበር ።
ሹራ በወቅቱ 35 ኪሎ ሜትሮች ከሮጠ በኋላ የተሰማውን ሲያሰፍር ሆዴ ከጀርባዬ ጋር የተጣበቀ መስሎኝ ነበር ሞርሙሮኝ ነበር ብሏል ።
በዚህ አመት ከስህተቱ የተማረው ሹራ ውድድሩ ከመጀመሩ በፊት ጥሩ ምግብ ወሳስዷል ።
ለቢቢሲ ስፖርት አፍሪካ ሁሉንም ነገር ተመግቤያለሁ ብሏል ።
ሾርባ ዳቦ እንቁላል እና እርጐ ወስጃለሁ አቅም የሚሆነኝንና ውድድሩን በጥሩ ጉልበት መፎካከር የሚያስችለኝን ሁሉ ወስጃለሁ ።
ውድድሩ ደግሞ ከ2014 ጀምሮ በማራቶኑ መስክ አልበገር ያለውን ኬንያዊ ማንበርከክን ያካተተ ነበር ።
ኪፕቾጌ የዋዛ አትሌት አይደለም ። በኦሎምፒክ መንደር ስሙ በደማቅ ተጽፏል ። የአለም ክብረ ወሰን በእጁ ነው ።
የ35 አመቱ ኪፕቾጌ በለንደን ለአምስተኛ ጊዜ ድልን ለመቀዳጀት ጉልበቱን አበርትቶ ሞራሉን አደርጅቶ ነው የተገኘው ።
የአለም መገናኛ ብዙሃንም ስሙን ደጋግመው ያነሳሉ ። ምስሉን ደጋግመው ያሳያሉ ። ጋዜጦች የፊት ገጻቸው ላይ አትመውታል ።
ለንደን ለኪፕቾጌ ኪፕቾጌም ለለንደን መሃላ ያላቸው ይመስላል ።
ኪፕቾጌና ለንደን ግን ያላቸው ቃል ኪዳን ፈረሰ ። መፍረስ ብቻ ሳይሆን ስምንተኛ ወጣ ። ከፊት የፈለጉት ከኋላ አገኙት ። በኋላም ጆሮውን አሞት እንደነበር አስረዳ ።
ለረዥም ርቀት ሩጫ እርጥበታማ አየርና ቅዝቃዜ ምቹ አይደለም ።
ሹራ የገባበት ሰአትም ሁለት ሰአት ከአምስት ደቂቃ ከ41 ሰከንድ የሚያሳየው ይህንኑ ነው ። ሹራ ግን እንደውም አየሩ ረድቶኛል ሲል ያምናል ።
የፎቶው ባለመብት ።
የፎቶው ባለመብት ።
የፎቶው ባለመብት ።
እኤአ ከ2013 ወዲህ የለንደን ማራቶንን ሲያሸንፍ የመጀመሪያው ኢትዮጵያዊ የሆነው ሹራ ሲዘንብ በጣም ደስ አለኝ ኢትዮጵያ ውስጥ በከባድ ዝናብ ውስጥ ነው ልምምድ ስሰራ የነበረው ይላል ።
አንድ ቀን ሶደሬ ለልምምድ ሄድኩኝ ከባድ ዝናብ እየዘነበ ከተማው በጐርፍ ተጥለቅልቋል ። አሰልጣኜ እኔን ለማዳን መምጣት ሁሉ ነበረበት ሲል የነበረውን የልምምድ ሁኔታም ያስታውሳል ።
የኮቪድ-19 ወረርሽኝ ሲከሰት ቤት አልተቀመጥኩም ። ለአምስት ወራት ያህል ከአሰልጣኜ ጋር ልምምድ ስሰራ ነበር ። ይህን ድል ኪፕቾጌን ማሸነፌ ልዩ አያደርገውም ጠንክሬ መስራቴ ነው ልዩ የሚያደርገው ።
ቀነኒሳ በቀለ ባጋጠመው ጉዳት የተነሳ ከውድድሩ መውጣቱን ካሳወቀ በኋላ በኪፕቾጌና በቀነኒሳ መካከል ይኖራል ተብሎ የታሰበው ፍልሚያ ሳይሳካ ቀረ ።
ስለዚህ ማንም የቀነኒሳን አገር ልጅ ሹራን ከኪፕቾጌ ጋር አነጻጽሮ ለማወዳደርና የዜና ፍጆታ ለማድረግ ፍላጐት አላሳየም ።
ሹራም ቢሆን ሁሉም ትኩረቱ የነበረው ኪፕቾጌ እና ቀነኒሳ ላይ ነበር እኔን ዞርም ብሎ ያየኝ አልነበረም ሲል ይገልጻል ።
ለራሴ ለአለም ሌላ ሻምፒዮን መኖሩን አሳያለሁ ብዬ ነገርኩት እናም ይህ ስሜት ነው እስከመጨረሻው ድረስ በራስ መተማመንና በሙሉ አቅም እንድቀጥል የረዳኝ ።
ሹራ በበርካታ የስፖርቱ አድናቂዎች ዘንድ የሚታወቅ ስም አይደለም ። ነገር ግን በለንደን ሁለት ጊዜ ሁለተኛ ሆኖ አጠናቅቋል በ2018 ደግሞ በኒውዮርክ ሁለት ሰአት ከአራት ደቂቃ ከ49 ሰከንድ በመግባት የራሱን ምርጥ ሰአት አስመዝግቧል ።
በዙሪያው ያሉ አትሌቶች የ24 አመቱን ሹራ ዝምተኛ ግን በራስ መተማመን ያለው ሲሉ ይገልጹታል ።
የሹራ ወኪል ሁሴን ማኬ ለቢቢሲ ስፖርት አፍሪካ በጣም መልካም የሚፈልገውን የሚያውቅ ቤተሰቡን የሚያስቀድም ሰው ነው ። እናም የእርሱ ምርጥ ነገሩ በራስ መተማመኑ ነው ሲል ምስክርነቱን ሰጥቷል ።
በለንደን በራሱ በብርቱ ተማምኖ ነበር እናም ወደ ውድድር ሲገባ ውድድሩ ውስጥ ስላሉት አትሌቶች ግድ አልሰጠውም ያም አሁን ላገኘው ሻምፒዮናነት ረድቶታል ። ተስፋ አደርጋለሁ በዚሁ ይቀጥላል ።
ሹራ አትሌቲክስን የተዋወቀው በትምህርት ቤት ውስጥ ነው ። ኋላም እኤአ ከ2015 ጀምሮ አሰልጣኝ ሃጂ አዲሎ በአዲስ አበባ እያሰለጠኑት ይገኛሉ ።
የፎቶው ባለመብት ።
የፎቶው ባለመብት ።
የፎቶው ባለመብት ።
በጣም ደፋር አትሌት ነው እናም ሁልጊዜ አቅሙን እስከቻለ ድረስ ይጠቀማል ይላሉ አሰልጣኙ ።
አሰልጣኝ ሃጂ ወደ እንግሊዝ ለመሄድ ቀናት ሲቀራቸው የኮሮናቫይረስ እንዳለባቸው በምርመራ በመረጋገጡ ድሉን በአካል ተገኝተው ለማጣጣም አልታደሉም ።
ቢቢሲ ሹራን እንዴት ማሰልጠን እንደጀመሩ ሲጠይቃቸው ሹራ ከመጣበት አካባቢ የሆነ ሰው ከኔ ጋር አብሮ ይሮጥ ነበር ። እናም እኔ ወዳለሁበት ካምፕ አምጥቶት እስቲ እየው አለኝ ። ሞከርነው ጥሩ ነበር ግን ጽናቱንና ፍጥነቱን ማሻሻል ነበረበት በማለት ሁኔታውን ያስታውሳሉ ።
በሶስት ወር ውስጥ በጣም በርካታ ነገር አሻሻለ እናም የመጀመሪያውን ማራቶን እንዲካፈል ወደ ሻንጋይ ላክነው ።
ሹራ የተገኘው ሰባት ልጆች ካሏቸው ገበሬ ቤተሰቦች ነው ።
ትምህርት በጣም እወድ ነበር ዶክተር አልያም ፓይለት ነበር መሆን የምፈልገው ። ነገር ግን ከድሃ ቤተሰብ ስለሆነ የተገኘሁት ቤተሰቦቼን ለመርዳት ትምህርቴን ማቋረጥ ነበረብኝ በማለት ልጅነቱን ያስታውሳል ።
አንድ ቀን ዝነኛ እሆናለሁ አለምን እዞራለሁ ብዬ አስቤ አላውቅም በማለት ጠቅላይ ሚኒስትር አብይ ስለ እርሱ እና ስለድሉ በትዊተር ሰሌዳቸው ለመጀመሪያ ጊዜ መጻፋቸውን በመግለጽ አስቤ የማላውቀውን ህይወት ነው እየኖርኩ ያለሁት ይላል ።
የሁለት ልጆች አባት የሆነው ሹራ ኢትዮጵያ በኦሎምፒክ በወንዶች ማራቶን ለሁለት አስርታት ያጣችውን ድል መመለስ ይፈልጋል ።
ለአገሬ እና ለልጆቼ ጥሩ ትዝታ እንዲሆን የወርቅ ሜዳሊያ ማምጣት እፈልጋለሁ ። ከዚያም አባታችን የኦሎምፒክ ሜዳሊያ አሸናፊ ነው ይላሉ ።
