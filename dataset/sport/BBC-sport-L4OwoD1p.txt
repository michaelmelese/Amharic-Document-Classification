በአንድ ቀን የተወለዱ ልጆች በስሟ እንዲጠሩ ስለተደረገላት አትሌት ያውቃሉ ?
ናዋል ኤል ሞውታዋኬል ሞሮዊት አትሌት ናት ። እንደ ጐርጐሮሳውያኑ አቆጣጠር ነሀሴ 8 1984 በሎስ አንጀለስ ኦሎምፒክ ድል ተቀዳጅታለች ።
ማሸነፏ እጅግ ያስደሰታቸው ሞሮዊው ንጉስ ሀሰን በእለቱ የተወለዱ ሴቶች ባጠቃላይ ናዋል ተብለው እንዲጠሩ ውሳኔ አስተላልፈዋል ።
ሰሞኑን 36ኛ አመት ልደታቸውን የሚያከብሩ የሞሮኮ ሴቶች ስማቸው ናዋል የመሆን እድሉ ሰፊ ነው ።
ናዋል በኦሎምፒክ ወርቅ ሜዳልያ ያገኘች የመጀመሪያዋ ሞሮዊት ናት ። በ400 ሜትር የመሰናክል ዝላይ ያሸነፈች የመጀመሪያዋ ሴትም ናት ።
በሎስ አንጀለሱ ኦሎምፒክ ላይ የተገኘች ብቸኛዋ ሞሮዊት ሴት ናዋል ነበረች ። በኦሎምፒክ ታሪክ ድል የተቀዳጀች የመጀመሪያዋ ሴት አረብ አፍሪካዊትም ናት ።
የውድድሩ ተካፋይ የነበረው ሰኢድ አዊታ በ500 ሜትር ሩጫ ያሸነፈው ምናልባትም በናዋል ድል ተነሳስቶ ይሆናል ።
ስለውድድሩ ሳስብ ሌሊቱን በሙሉ እንቅልፍ አልወሰደኝም ።
ናዋል ከውድድሩ አንድ ቀን በፊት ሲያቃዣት ነበር ። መሰናክል ዘላ አንዳች ጉድጓድ ውስጥ እንደምትገባ ይሰማት እንደነበር ታስታውሳለች ።
በጣም ፈርቼ ነበር ። ብቸኛዋ ሞሮዊት ሴት ስለነበርኩ ሁሉም የቡድኑ አባላት ተስፋ ጥለውብኝ ነበር ።
ውድድሩን ከማሸነፏ በፊት የነበረውን ምሽት እንዲህ ታስታውሰዋለች ።
ስለ ውድድሩ ሳስብ ሌሊቱን በሙሉ እንቅልፍ አልወሰደኝም ነበር ። ሲያቃዠኝ ሲያልበኝ ስለነበር መተኛት አልቻልኩም ። ዝግ ብዬ ስሮጥ ይታየኝ ነበር ።
በችሎታዋ አምና በውድድሩ ጥሩ ውጤት ማስመዝገብ ትፈልግ ነበር ።
ያሰብኩት ከመጨረሻዎቹ ስምንት ተወዳዳሪዎች አንዷ እንደምሆን ነበር ። አሰልጣኞቼ እንደማሸንፍ ስላሰቡ በራሴ እንድተማመን ደጋግመው ይነግሩኝ ነበር ።
ናዋል እና አሰልጣኞቿ ከመጨረሻው ውድድር በፊት የሷና የተፎካካሪዎቿን ያለፉ ውድድሮች ቪድዮ ይመለከቱ እንደነበር ታስታውሳለች ። የሷን ደካማና ጠንካራ ጐኖች ከተፎካካሪዎቿ ጋር ያነጻጽሩም ነበር ።
ላሸንፍ ስለምችል ከመጀመሪያው እስከ መጨረሻው ጠንካራ መሆን እንዳለብኝ ይነግሩኝ ነበር ትላለች ።
ናዋል እንደምታሸንፍ ማመኗ የስኬቷ ሚስጥር ነበር ። እራሷን ያንቺ ጊዜ ነው ። ድል ሊያመልጥሽ አይገባም እያለችም ነበር ።
የናዋል አሜሪካዊት ጓደና ጁዲ ብራውንም የውድድሩ ተሳታፊ ነበረች ። በእርግጥ የውድድሩ ተመልካቾች የ22 አመቷ ናዋል ደጋፊ አልነበሩም ።
ጋዜጠኞች ውድድሩን በአንክሮ ይከታተላሉ ነበር ።
ውድድሩ በይፋ ከመከፈቱ በፊት ናዋል በስህተት የጀመረች መስሏት ተደናግጣ ነበር ። ኋላ ላይ ግን ተረጋጋች ።
የመጀሪያውን ሁለተኛውንና ሶስተኛውን መሰናክል በግራ እግሬ ዘለልኩ ። ከዛ እስከ መጨረሻው ድረስ ቀኝና ግራ እግሬን መለዋወጥ ጀመርኩ ።
ተፎካካሪዎቿን በቅርብ ርቀት ማየት ስላልቻለች ግራ ተጋብታ እንደነበር ታስታውሳለች ።
ሌሎቹ ሯጮች የት ገቡ ? ብዬ አሰብኩ ። ለካ በጣም ቀድሜያቸዋለሁ ። የመጨረሻውን ነጥብ ከማለፌ በፊት እኔ ብቻ እያለፍኩ መሆኑን ለማረጋገጥ ወደ ግራና ቀኝ ተመለከትኩ ።
አባቴ በቦታው ባለመኖሩ ከፍቶኝ ነበር ።
ናዋል ወርቅ ስታገኝ ጓደኛዋ ጁዲ ብራውን ብር አግኝታለች ።
ሳሸንፍ በጣም ነው ደስ ያለኝ ። ግን አባቴ በቦታው ባለመኖሩ ከፍቶኝ ነበር ። ሁሌም ይደግፈኝ የነበረው አባቴ ከውድድሩ ከወራት በፊት ህይወቱ አልፏል ።
የናዋል ቤተሰቦች ስፖርት ወዳጅ ናቸው ። አባቷ የጁዶካ ተጫዋች እናቷ ደግሞ መረብ ስ ተጫዋች ነበሩ ።
ናዋል ህልሟን እንድታሳካ ቤተሰቦቿ ይደግፏት ነበር ።
ማሸነፌ ለአገሬ ትልቅ ዜና ነበር ። ማንም ያልጠበቀው ድል ነው ። አንዲት ታዳጊ ሞሮዊት ከምርጥ አትሌቶች ጋር ተፎካክራ አሸንፋ ወርቅ ታገኛለች ብሎ ማንም አላሰበም ። በልቤና በአእምሮዬ እስከወዲያኛው የሚኖር ታሪካዊ ቅጽበት ነው ።
የናዋል ድል በወግ አጥባቂ አረብና ሙስሊም አገሮች ለሚኖሩ ብዙ ሴቶች በር ከፍቷል ።
ከዛ በኋላ ብዙ ሞሮዊ ሴቶች አሸንፈዋል ። በአልጄሪያ ቱኒዚያ ግብጽ እና ባህሬን የሚኖሩ ሴቶችም እንዲሁ ። በኦሎምፒክስ ላይ ሴቶች አሳትፈው የማያውቁ አገሮች ሴቶችን ለተሳትፎ ብቻ በቡድናቸው ከማካተት አልፈዋል ። ሴቶች የሚካተቱት ለተሳትፎ ሳይሆን ለማሸነፍ ሆኗል ትላለች አትሌቷ ።
