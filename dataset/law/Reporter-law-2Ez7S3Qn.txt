ብሄራዊ ባንክ ተቆጣ የግል ባንኮቹም ደስ አላቸው ።
የ2008 አ.ም የመልካም አስተዳደር አመት ቢባል ጥሩ ገላጭ ነው ። አመቱ እንደገባ መንግስት ካሉበት ችግሮች የከፋው የመልካም አስተዳደር እጦት ነው በሚል የህልውናው ጉዳይ እንደሆነ ነግሮናል ። መንግስት ህዝብ አገልጋይ በሆኑ ሴክተሮች ግልጽነትና ተጠያቂነት እንዲሰፍን ጠንክሮ እንደሚሰራ ያጠፉ በህግ የሚቀጡበት አላሰራ ያሉ መዋቅሮች የሚስተካከሉበት ህዝቡ በመንግስት ስራ የሚሳተፍበት እንደሚሆን ቃል ገብቶልናል ። የመስከረም ወር መጨረሻ ሳምንት ሰኞ የህዝብ ተወካዮች ምክር ቤት ሲመሰረትም ዝርዝር የመንግስትን እቅዶች የምንሰማ ይሆናል ። ምንም ጠያቂና ተፎካካሪ ተቃዋሚ በሌለበት ቀጣዩ ምክር ቤት መንግስት በራሱ አነሳሽነትና ገምጋሚነት ሊሰራ እንደሚገባ መካሪ አይፈልግም ። መንግስት በግሉ ዘርፍም ያለው መሰረታዊ ችግር የመልካም አስተዳደር እጦት መሆኑን በመገንዘብ በአክሲዮን በተደራጁ ማህበራት በተለይም በግል ባንኮች ላይ የመልካም አስተዳደር እንዲሰፍን የቆረጠ ይመስላል ። ባለፈው ሳምንት የጸደቀው የባንኮች የኩባንያ አስተዳደር መመርያ የዚህ ቁርጠኝነት መገለጫ ነው ። የ20 አመታት እድሜ ያለው የግሉ የፋይናንስ ሴክተር የህዝብ ገንዘብ የሚያስተዳድር እንደመሆኑ የመልካም የኩባንያ አስተዳደሩ በሽታ ካልታከመለት የመንግስት ጥረት ምሉእ አይሆንም ።
ከመመርያው በፊት ለዘመናት ስንሰማቸው የነበርናቸው ችግሮች እልባት የሚያገኙበት የህግ ማእቀፍ በዝርዝር ተደንግጓል ። በየጋዜጣውና ሌሎች የመገናኛ ብዙሃን በየእለቱ የምንሰማው የግል ባንኮችን ክፍተትና የሃላፊዎችን መነሳት ነው ። ባለፈው ሳምንት የኦሮሚያ ህብረት ስራ ባንክ ፕሬዚዳንት የቦርድ አባልና የአለም አቀፍ ባንኪንግ ሃላፊ መነሳታቸውን ሰምተናል ። ምክንያቱም ከውጭ ምንዛሪ አስተዳደር ጋር በተያያዘ መሆኑ ተገልጿል ። ከዚህ በፊት አዋሽ ባንክ ከውጭ ምንዛሪ ጋር በተያያዘ ፕሬዚዳንቱን ያሰናበተበትን ዜና እስኪሰለቸን ሰምተናል ። የንብ ባንክ በጅግጅጋ አካባቢ በተፈጸመ የውጭ ምንዛሪ ግብይት ጋር በተያያዘ የሃላፊዎቹ የወንጀል ጉዳይ በምርመራ ላይ መሆኑን ከሰማን ቆየን ። ፖሊስ አጣርቶ ለአቃቤ ህግ መዝገቡን ያስተላለፈው ይዝጋው መረጃው ለህዝብ ባይገለጽም ። በብርሃን ባንክም ከቦንድ ማጭበርበር ጋር በተያያዘ ውዝግብ ውስጥ እንደነበሩና ባንኩም ጉዳት ደርሶበት ፍርድ ቤት እንደሚከራከር ዜና መስማታችን የቅርብ ጊዜ ትዝታ ነው ። በየባንኩ መሰል ጉዳዮች ቢፈተሹ ቁጥራቸው ከፍ እንደሚል ይታመናል ።
በባንክ ስራ እንደ ውጭ ምንዛሪና ብድር ያህል ለሙስና የተጋለጠና የአደባባይ ወንጀል የሚፈጸምበት ቢዝነስ ያለ አይመስልም ። በጨረታ በግዥ በቦንድ በሰው ሃይል አስተዳደር በውል አፈጻጸም ንብረት አስተዳደር አክሲዮን ሽያጭና አስተዳደር ወዘተ ከዚህም የከፉ የአሰራር ክፍተቶች ቢኖሩም የውጭ ምንዛሪና ብድር ያህል ገንነው ሲወጡ አይስተዋልም ። እነዚህ ሁለት የባንክ ስራዎች በአንድ በኩል የተወሰኑ የግል ባንኮችን የቦርድ አባላት ዋና ስራ አስፈጻሚዎችና ሰራተኞች ያላግባብ ያከበሩ ሲሆን በሌላ በኩል የባለአክሲዮኑን መብትና የመንግስትን ገቢ እጅጉን ጐድተዋል ። ውጭ ምንዛሪና ብድር ላይ የሰራ በአጭር ጊዜ ባለፎቅ ባለመኪና ባለሰፊ ንግድ መሆን የሴክተሩ መገለጫ ሆኗል ። እነዚህ ስራዎች ላይ የሚመደቡት ሰዎችም ከሊቅ እስከ ደቂቅ በደምና በጥቅም የተሳሰሩ ስለመሆናቸው በስፋት ይነገራል ።
አሁን የወጣው የብሄራዊ ባንክ መመርያ እነዚህ በባንክ ውስጥ የሚታዩ ያልተገቡ ድርጊቶችን ሊታገስ እንደማይችል ብሄራዊ ባንክ ቁርጠኝነቱን ያሳየበት ነው ። ብሄራዊ ባንክ አመረረ ተቆጣ ቆረጠ ሲሉ አንዳንዶች ከመመርያው መውጣት በኋላ የገለጹት ለዚህ ሳይሆን አይቀርም ። የመመርያውን መውጣት የነገረኝ አንድ ባንክ ውስጥ የሚሰራ ባልንጀራዬ መመርያው ብሄራዊ ባንክ ትእግስቱ አልቆና ተቆጥቶ ያወጣው እንደሆነ ገልጾ ብሄራዊ ባንኩ መመርያዎችን የማስፈጸም ብቃቱ አለመጠንከር ውስብስብ አሰራር በግል ባንኮቹ ውስጥም ለመተግበር ባንኮቹ አቅምና ፈቃደኝነት እንደሌላቸው ስለሚያውቁት እነሱንም አያስከፋም ሲል ተቃርኖ በተሞላበት የምጸት ቃል መመርያውን ገለጸልኝ ። መመርያው የእውነትም ቢሆን ጠቃሚ ነጥቦችን እንደመያዙ ካልተፈጸመ የወረቀት ላይ ነብር መሆኑ አይቀርም ። ለመሆኑ መመርያው ባንኮቹን የሚጠቅሙ ምን አይነት መርሆችንና አሰራሮችን ይዟል ? የመመርያው መውጣት ለባንኮቹ ያለው ጠቀሜታስ ምንድነው ? ብሄራዊ ባንክ መመርያውን ለማስፈጸም ምን አይነት ተግዳሮቶች ይገጥሙታል ? የሚሉትንና ተያያዥ ነጥቦች በዚህ ጽሁፍ በአጭሩ እንመለከታለን ።
የመመርያው ብስራት ።
መመርያው ያካተታቸው ብዙዎቹ መርሆች አዲስ አይደሉም ። የተወሰኑት ጥሩ ተሞክሮ ባላቸው የግል ባንኮች ሲተገበሩ የቆዩ ሲሆን በባንክ ሙያም የታወቁና ለሁሉም የተገለጡ ናቸው ። የባንኮች የኩባንያ አስተዳደርን በተመለከተ የባዜል ኮሚቴም በተለያዩ ጊዜያት ለባንክ ቁጥጥር ተግባራዊ ሊደረጉ የሚገባቸውን መርሆች ዘርዝሯል ። አገሮች የኮሚቴውን ሀሳብ መነሻ በማድረግ በየአገራቸው አውድ መተግበር ከጀመሩ ቆይተዋል ። የእኛ አገር ግን መመርያዎቹና መርሆቹ ቀድመው ሳይዘጋጁ ባንኮቹ ፈቃድ ስለተሰጣቸው ስራም ስለጀመሩ መርሆቹን ተግባራዊ የሚያደርግ መመርያ ዘግይቶም ቢሆን አስፈልጓል ።
በባዜል ኮሚቴ መመርያ መሰረት ለባንኮች ተፈጻሚ የሚሆን የኩባንያ አስተዳደር የባንኮቹ የዳይሬክተሮች ቦርድና ስራ አስፈጻሚዎች የባንኮቹን ተቋማዊ አላማና ስራ ሲተገብሩ ሊመሩበት የሚገባውን ሁኔታ የሚደነግግ ነው ። የባንኮቹን አላማዎች በዝርዝር መቅረጽ የእለት ተእለት ስራውን ማከናወን የባለድርሻ አካላት ፍላጐትን ግንዛቤ ማስገባት ተገቢነት ያላቸውን ህግጋትና ደንቦች መሰረት አድርጐ ባንኮችን ከስጋት ነጻና ጤናማ አሰራር እንዲኖራቸው ማድረግና የገንዘብ አስቀማጮችን ጥቅም ለማስጠበቅ የሚያስችሉ መርሆችን እንዲያካትት ይጠበቃል ።
ብሄራዊ ባንክ ያወጣውም መመርያ ይህንኑ የሚዳስስ ነው ። አላማው የፋይናንስ ስርአቱን ደህንነት መጠበቅ የባለአክሲዮኖችንና ሌሎች ጥቅም ያላቸውን ባለድርሻ አካላት ዘለቄታዊ ጥቅም ማስጠበቅና ባንኮች ጤናማና በእውቀት የተመሰረተ አስተዳደር እንዲኖራቸው ማስቻል ነው ። እነዚህን አላማዎች ተግባራዊ ለማድረግ መመርያው የዳይሬክተሮች ቦርድም ሆነ ማንኛውም ሰራተኛ የባንኩን የብድር ፖሊሲ እንዳይጥስ የጥቅም ግጭት እንዲያርቅ ማንኛውንም የብድርም ሆነ የውጭ ምንዛሪ አሰጣጥን በየወሩ ሪፖርት እንዲያደርጉ የዳይሬክተሮች ቦርድ አስመራጭ ኮሚቴ እንዲቋቋም ዝርዝር የብቃት የችሎታና የስልጠና መስፈርቶች እንዲሟሉ የዳይሬክተሮች ቦርድ አባላት መጠንና ስብጥር እንዲወሰን በውክልና የሚሰጥ ድምጽ እንዲገደብ የቦርድ ስብሰባዎች በጥብቅ ክትትል እንዲከናወኑ የዳይሬክተሮች ቦርድ አባላት ዘመናቸውን ሲጨርሱ የማጠቃለያ ሪፖርት እንዲያቀርቡ ወዘተ በዝርዝር ደንግጓል ። የዳይሬክተሮች ቦርድ አካላትና ስራ አስፈጻሚዎች መመርያውን ከጣሱ በፍትሀ ብሄርና በወንጀል ተጠያቂ ከሚሆኑት በተጨማሪ አስተዳደራዊ እርምጃዎች እንደሚወሰዱባቸው መመርያው የህግ መሰረቱን ጥሏል የነበረውንም አስፍቷል ።
መመርያው ለብሄራዊ ባንኩ ያለው ፋይዳ ።
መመርያው ብሄራዊ ባንክ በአዋጅ የተሰጠውን አላማዎችና ተግባራት እንዲያስፈጽም በተሻለ ይረዳዋል ። የብሄራዊ ባንክ አላማ የተረጋጋ የዋጋና የውጭ ምንዛሪ ተመን ማስፈን ጤናማ የፋይናንስ ስርአት መገንባትና ለኢትዮጵያ ፈጣን ኢኮኖሚ ልማት አመቺ የሆኑ ሌሎች ተዛማጅ ተግባራትን ማከናወን ይሆናል ። በዚህ ረገድ ባንኩ የግል ባንኮችን የኩባንያ አስተዳደር በአግባቡ እንዲመራ የሚያስችል የህግ ማእቀፍ ማግኘቱ የፋይናንስ ስርአቱ ደህንነቱ እንዲረጋገጥና ጤናማ እንዲሆን ያስችለዋል ። ከአውሮፓውያን ልምድ ለመገንዘብ እንደምንችለው የኢኮኖሚ ቀውስ የባንኮቹን ውድቀት ተከትሎ የሚመጣው ከኩባንያ አስተዳደር ክፍተት ጋር የተያያዙ የቁጥጥር ጉድለቶች የአደጋ/ጉዳት ትንተና እንዲሁም ያልተገባ የካሳ ክፍያ የሚያመጣው ጣጣ መሆኑን ነው ። የመመርያው መውጣት ብሄራዊ ባንክ አሁን ያለው የግል ባንኮች ችግር ከቁጥጥር ውጭ ሳይሆን በስፋት ሳይቃጠል በቅጠል እንዲያስተካክል ይረዳዋል ።
መመርያው ለብሄራዊ ባንክ የባንኮችን የኮርፖሬት አስተዳደር በመጣስ ጥፋት የፈጸሙ ባለአክሲዮኖች የዳይሬክተሮች ቦርድ አባላት ዋና ስራ አስፈጻሚና ባንኩን ለመቅጣት የህግ መሰረት ይሰጠዋል ። መመርያው ዝርዝር ነጥቦችን በማካተቱ የብሄራዊ ባንኩን ቁጥጥር የተሻለ ግልጽ ያደርገዋል ። ባንኩ ቀደም ሲል የባንኮችና የፋይናንስ ደህንነትን ለመጠበቅ የገንዘብ አስቀማጮችን ጥቅም ለማስከበር ጤናማ የባንክ ስርአት እንዲኖር ወዘተ በሚሉ ጠቅላላ ምክንያቶች የሚያደርገውን ቁጥጥር ግልጽና ዝርዝር ባሉ ሁኔታዎች ስልጣኑን እንዲጠቀም ያስችለዋል ። ለምሳሌ የአንድ የግል ባንክን የብድር ፖሊሲ በመተላለፍ ያልተገባ ብድር ያጸደቀ ዋና ስራ አስፈጻሚ የባንኩ የውስጥ አስተዳደር አካል ነው በሚል በብሄራዊ ባንክ እንዳይጠየቅ መከላከያ አይሆነውም ።
የግል ባንኮቹ ደስታ ።
የመመርያው መውጣት ለግል ባንኮቹ እድገት ጤናማ ውድድር ውጤታማነት ጠቃሚ ነው ። ይሁን እንጂ የመመርያው መውጣት ሁሉንም አስደስቷል ማለት አይቻልም ። በባንክ ውስጥ ለግል ጥቅማቸው የሚሮጡ መፈረም እንጂ ስራ መስራት ለማይወዱ የባንክ ሙያ ሲያልፍ ላልነካቸው ሰዎች መመርያው መርዶ ነው ። መመርያው በሚረቀቅበትና ለውይይት በቀረበበት ወቅት በተደረጉ ምክክሮች አንዳንድ ከባንክ የተወከሉ ሰዎች መመርያው የማያሰራና ተፈጻሚ ሊሆን የማይችል ስለመሆኑ ተገቢ ያልሆነ ትችት ያቀረቡ አልጠፉም ። መጽሀፉ መለየትን/ሃጥያትን የሚወድ ምኞቱን ይከተላል እንዳለው ነው ። መስረቅ ልማዱ ለሆነ ሰው ሌብነት ማስቀጣቱ ብቻ ሳይሆን የመጸወተ መሸለሙን ሲሰማ ደስ አይለውም ። ህግ ደንብ መመርያ ፖሊሲ ፍርድ ቤት ወዘተ ለእነዚህ ሰዎች የማይወዷቸው ጠላቶቻቸው አድርገው ይቆጥሩዋቸዋል ። መመርያ ካለ ያለመመርያ በመስራት የሚያገኙት ጥቅም ይቋረጥባቸዋል ። የባንኮቹ የኩባንያ አስተዳደር ጠቃሚነትን ያልተረዱ አንዳንድ ግለሰቦች መመርያው በአስገዳጅነት ተግባራዊ በሆነበት በዚህ ወቅትም መቃወማቸውን ይቀጥላሉ ። ሆኖም ውሾቹ ሊጮሁ ግመሎቹ ሊጓዙ ግድ ነው ።
ጸሀፊው መመርያው ለግል ባንኮቹ ደስታ ነው ሲል የገለጸው ባንኮቹን እንደ ተቋም የባንኪንግ ኢንዱስትሪውን እንደ ሴክተር ባለአክሲዮኑንና ገንዘብ አስቀማጩን እንደ ተጠቃሚ በመውሰድ ነው ። ለእነዚህ አካላት የመመርያው መውጣት ትልቅ የአዲስ አመት ስጦታ ነው ። የተወሰኑ ጥቅሞቹን እናንሳ ። መመርያው ግልጽነትና ተጠያቂነትን በባንኮች ያሰፍናል ። ባንኮች ግብይታቸውንና ሚስጥር ያልሆነውን መረጃቸውን ለህዝብ ይፋ የማድረግ ለብሄራዊ ባንክ ሪፖርት የማድረግ ግዴታ ስላለባቸው ማን ምን እንዴትና መቼ እንደሰራ ግልጽ ይሆናል ። ያጠፉትንም በህግ ለመጠየቅ መረጃዎቹ ጠቃሚ ይሆናሉ ። ባንኮችም ትርፋማነታቸው ይጨምራል ። በየባንኩ ያልተፈለጉ ወጪዎች ስለሚቀር ባንኮቹ ትርፋቸው ይጨምራል ። የግል ባንኩ ተወዳዳሪና ብቁ እንዲሆን ያስችለዋል ። እውቀትና ስልጠና ባላቸው ከፍ ባለ የስነ ምግባር ደንብ በሚገዙ የዳይሬክተሮች ቦርድ የሚመራ ባንክ ተወዳዳሪነቱ አጠያያቂ አይደለም ። መመርያው የባንኮች ቦርድ የጥቅመኞች ጥርቅም ሳይሆን ለአገሪቱ የፋይናንስ እድገት ሰፊ ራእይ ባላቸው ስብጥር ባለሙያዎች እንዲደራጅ ያስችላል ። የፋይናንስ ሴክተሩም ጤናማና ደህንነቱ የተረጋገጠ የሚሆነው መመርያው ከመውጣት ባለፈ ሲፈጸም ነው ። የኩባንያ አስተዳደር ባልጠነከረባቸው አገሮች ሽብርተኝነትን በገንዘብ መርዳት ሙስና በህገወጥ መንገድ የተገኘን ገንዘብ ህጋዊ ማስመሰል ወዘተ አይነት ለፋይናንስ ሴክተሩ ብቻ ሳይሆን ለአገር ደህንነት አስጊ የሆኑ ወንጀሎች ይፈጸማሉ ። መመርያው እነዚህን ወንጀሎች በመከላከል የፋይናንስ ሴክተሩ ጤናማ እንዲሆን ያስችላል ።
በመመርያው መውጣት ባለአክሲዮኖችና ለወደፊቱ በባንክ ሴክተሩ ኢንቨስት ለማድረግ ላሰቡ ዜጐች ሰፊ ጥቅም አለው ። የኩባንያው አስተዳደር በአግባቡ መተግበር በባለአክሲዮኑና በባንኩ ስራ አስፈጻሚ መካከል በሚፈጠር የጥቅም ግጭት ምክንያት ባለአክሲዮኖች የሚደርስባቸውን ጉዳት ለመቀነስ ይረዳል ። የባንኩ ዳይሬክተሮች የባለአክሲዮኖች ወኪል ቢሆኑም የራሳቸውን ጥቅም በማሯሯጥ የባለአክሲዮኖችን ጥቅም ቸል ሊሉት ይችላሉ ። እንዲህ አይነት ችግርን ለመቅረፍ ባለአክሲዮኖች ጠንካራ የቦርድ አባላትን በመምረጥና በመቆጣጠር መሰረታዊ ጥቅማቸው እንዲጠበቅ ይሰራሉ ። ከዚህ አንጻር መመርያው የባለአክሲዮኖች ጠቅላላ ጉባኤ በተወሰኑ ግለሰቦች ተጽእኖ እንዳይወድቅ የውክልና ገደብ ማስቀመጡ የምርጫ አስተባባሪ ኮሚቴ በቋሚነት እንዲዋቀር በአስገዳጅነት መደንገጉና ባለአክሲዮኖች ተገቢው መረጃ እንዲሰጣቸው መደንገጉ የባለአክሲዮኖችን መብቶች በተሻለ እንዲከበሩ ይረዳል ። በባንከ ውስጥ የተሰገሰጉ አንዳንድ ጥቅመኞችን በመመልከት በባንኮች አክሲዮን ለመግዛት ለሚፈሩም መልካም የኩባንያ አስተዳደር የራስ መተማመን ይሆናቸዋል ። መልካም የኩባንያ አስተዳደር ባንኮች ከውጭ ምንጭ የሚያገኙት ፋይናንስ እንዲጨምርና የካፒታል ወጪ እንዲቀንስ ስለሚረዳ የስቶክ ገበያ በሌለባት አገራችን ባንክ ላይ ኢንቨስት ለሚያደርጉ ብዙሃን ኢትዮጵያውያን መተማመን ይሆናሉ ። መልካም አስተዳደሩ ጥሩ በሆነ ባንክ በትልቅ ፕሪሚየም አክሲዮን የሚገዛ ገንዘቡን በቁጠባ መልክ የሚያስቀምጥ ለሚፈልገው የንግድ አላማ የሚበደር ባለሀብት ምርጫ መሆኑ አይቀርም ።
የመመርያውን ፍሬ ለመብላት ።
መመርያ ማውጣት በራሱ በመመርያው ያሉ መልካም መርሆች እንዲተገበሩ ዋስትና አይሆንም ። ለመመርያው አለመፈጸም ብዙዎች የሚያነሱት ምክንያት የብሄራዊ ባንክ ጠንካራ ያለመሆን ነው ። በጽሁፉ መግቢያ ዋቢ ያደረግነው የባንክ ባለሙያ እንደተናገረው አንዳንድ የባንክ ባለሙያዎች በመመርያው መውጣት የማይደነቁት ብሄራዊ ባንከ አያስፈጽመውም ብለው ስለሚያስቡ ነው ። ብሄራዊ ባንክ ጥንካሬው አሁን ያሉትን የግል ባንኮች ከመቆጣጠር አንጻር መመዘን አለበት ። ብሄራዊ ባንኩ አደረጃጀቱን ካላሰፋ የሰው ሃይሉን በቁጥርም በብዛትም ካላበቃ አሰራሩን ዘመናዊና በቴክኖሎጂ የተደገፈ ካላደረገ መመርያውን ለመፈጸም ይከብደዋል ። ፊሊት በቤት ውስጥ ያሉ ነፍሳትን የሚገድለው በቤቱ ግድግዳ ላይ ስለተንጠለጠለ ሳይሆን ጥሩ ባለሙያ ከግድግዳው አውርዶ ሌላውን እቃ እንዳይበክል አድርጐ ነፍሳትን ሲገድልበት ነው ። ብሄራዊ ባንክም ከባንኮቹ መረጃ በየወሩ ቢደርሰው ጥፋቶች በየወቅቱ ቢጠቁሙት አሰራሩንና አደረጃጀቱን ካላጠናከረ መመርያው የታለመለትን ግብ እንዲመታ ለማስቻል ይከብደዋል ። በዚህ ረገድ አለም አቀፉ የሴትልመንትስ ባንክ የተወሰኑ የተቆጣጣሪውን ድርሻዎች ይዘረዝራል ። በዚሁ መሰረት ተቆጣጣሪው ባንክ ጤናማ የኮርፖሬት አስተዳደር መልካም ተሞክሮዎችን ማሳየት መልካም አስተዳደር የገንዘብ አስቀማጩን የሚጠብቅ መሆኑን ማስረጽ ባንኮች የቀረጹት መልካም አስተዳደር ፖሊሲ ውጤታማ መሆኑን ማረጋገጥ በባንክ ውስጥ የሚገኙ የኦዲትና የቁጥጥር ስራዎች ጥራትን መገምገም በባንኮች ውስጥ የሚዋቀሩ አደረጃጀቶችን ውጤት ማጥናት በባንኮች ላይ ችግሮች በምርመራ በተገኙ ጊዜ ለቦርድና ለስራ አስፈጻሚ በማሳወቅ መፍትሄ እንዲያገኝ ማድረግ ተገቢ ነው ። የመመርያው መውጣት ለብሄራዊ ባንኩ ትልቅ ስኬት ቢሆንም ዋናው ፈተና የመመርያውን ይዘት በፍጥነትና በምልአት ማስተግበሩ ላይ ነው ። መመርያው ሲተገበር የብሄራዊ ባንክም ቁጣ ይበርዳል የግል ባንኮችም ደስታ ፍጹም ይሆናል ።
ከአዘጋጁ ጸሀፊውን በኢሜይል አድራሻቸው ማግኘት ይቻላል ።
