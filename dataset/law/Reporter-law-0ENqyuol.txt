የፍትህ መጥፋት አሁንም የአገር ደዌ ነው ።
በገነት አለሙ ።
ኢትዮጵያውያን በሚኖሩበት አገር መብታቸው ተከብሮ እንዲኖሩ ለማድረግ እየተንቀሳቀሱ ያሉት ጠቅላይ ሚኒስትር አብይ አህመድ የኢቲቪ የሚያዝያ 29 ቀን 2010 አ.ም የምሽት ዜና ነው ። ከጠቅላይ ሚኒስትሩ የኬንያ ጉብኝት ሰፊ ዜና ውስጥ ቀንጨብ አድርጌ ያወጣሁት ይህ ጉዳይ የተዘነጉ ትኩረት የተነፈጋቸው የግብር ይውጣ ስራ የሆኑ በርካታ ህገ መንግስታዊ ጉዳዮችን አሳሰበኝ ። ብዙ አሳሳቢ ጉዳዮች ከ ጠቅላላ እውቀት ማህደራችን ውስጥ እንን ጠፍተዋል ። ከህዝብ ማህበራዊ ግንዛቤና ንቃት ውስጥ ለአንደበት ወግ ያህል እንን ቦታ አጥተዋል ።
እስቲ አንዳንዶችንና ዋና ዋናዎቹን ከአገራችን ወቅታዊ ጉዳይ ጋር የተያያዙትን እያነሳን ወደ ጉዳያችን እንግባ ። የኢትዮጵያ ህዝብ ማለት በውጭ አገር የሚገኙትንና የሚኖሩትን ኢትዮጵያውያን ስለማካተቱ የእነሱንም መብትና ጥቅም የማስጠበቅ ግዴታ መንግስት ያለበት ስለመሆኑ የማያከራክር የህዝብ ግንዛቤና ንቃት ሆኖ አያውቅም ። ይህ በአንድ ወቅት በኢትዮጵያ ህገ መንግስት ውስጥ ጭምር ተደንግጐ የነበረ ሀቅ ነው ። የተሻሻለው የ1948 አ.ም የኢትዮጵያ ህገ መንግስት በመጀመርያው አንቀጹ የኢትዮጵያን የግዛት ወሰን ይደነግጋል ። አስከትሎም በዚህ የኢትዮጵያ መንግስት ግዛት ውስጥ ወይም በውጭ አገር በዜግነት የሚኖር የኢትዮጵያ ተወላጅ ሁሉ በአንድነት የኢትዮጵያ ህዝብ ነው ይል ነበር ። ዛሬ ይህንን አስረግጦ በተመሳሳይ ቋንቋና ቃላት በቀጥታ ይህንን የሚወስንና የሚደነግግ ህገ መጥቀስ የማይቻለው ጉዳዩ የአገር ግንዛቤ በመሆኑ ሳይታለም የተፈታ ሀቅ ስለሆነ አይመስለኝም ። ሁልጊዜም ከአዲስ የመጀመር አፍርሶ የመገንባት ችግራችን አንዱ መግለጫ ነው ።
በ1999 አ.ም መጨረሻ ላይ ተሻሽሎ የወጣው የኢትዮጵያ ምርጫ ህግ አዋጅ ቁጥር 532/1999 በአንቀጽ 59/21 የምርጫ ቦርድን ስልጣንና ተግባር በሚደነግገው አንቀጹ በውጭ አገር የሚኖሩ ኢትዮጵያውያን በምርጫ የሚሳተፉበትን ሁኔታ አጥንቶ ለህዝብ ተወካዮች ምክር ቤት የማቅረብ አደራን ለምርጫ አስፈጻሚ አካሉ ሰጥቷል ። ይህ ብሄራዊ የምርጫ ቦርድ ሪፖርት አድርጐበትና ጥያቄም ቀርቦበት የማያውቅ ጉዳይ በውጭ አገር የሚኖሩ ዜጐችም ህገ መንግስቱ በአንቀጽ 8 ሉአላዊነታቸውን የሚደነግግላቸው የኢትዮጵያ ህዝብ አካል መሆናቸውን ያመለክታል ። ከዚህ በተጨማሪም ሲወርድ ሲወራረድ በመጣው በኢትዮጵያ የውጭ ጉዳይ ሚኒስቴር ነባርና አሁንም ድረስ የዘለቀ ተግባር መሰረት በውጭ አገር የሚኖሩ ኢትዮጵያውያንን መብትና ጥቅም እንዲጠበቅ ማድረግ የመንግስት አንዱ ግዴታ ነው ። ዛሬ ስራ ላይ ያለው ህግም በውጭ አገር የሚኖሩ ኢትዮጵያውያንን መብትና ጥቅም እንዲጠበቅ ያደርጋል ። በኢትዮጵያውያን ማህበረሰብና በኢትዮጵያ ወዳጆች የተመሰረቱ ማህበራትን ያበረታታል ድጋፍ ይሰጣል ማለትን የውጭ ጉዳይ ሚኒስቴር የስራ ድርሻ ያደርጋል ።
ኢትዮጵያ ከዚህም በላይ ሃይልና ጡንቻ ያላቸው ህገ መንግስታዊ ከፍታና ቦታ የተሰጣቸው የመሰረታዊ ሰብአዊ መብቶችና ነጻነቶች ድንጋጌዎች አሏት ። ከጥቂት አንድ ሁለት ተብለው ከሚዘረዘሩት ድንጋጌዎች በስተቀር በምእራፍ ሶስት የህገ መንግስቱ ክፍል ውስጥ የተካተቱት የመሰረታዊ መብቶችና ነጻነቶች ድንጋጌዎች ስለ ማንኛውም ሰው ስለ ሁሉም ሰዎች የሚናገሩ ናቸው ። ስለኢትዮጵያዊ ብቻ የሚናገሩ ወይም ለኢትዮጵያውያን ብቻ የተከለሉ የኢትዮጵያውያን ብቻ የሆኑ ለሌሎች ማለትም ለውጭ አገር ዜጐች ኢትዮጵያዊ ላልሆኑ ሰዎች ግን የተከለከሉ መብቶች በጣም የተወሰኑ ናቸው ። የመምረጥ መመረጥ መብት አንዱ ነው ። የንብረት መብት በከፊል ሌላው ነው ። እነዚህን ከመሳሰሉት ተቆጥረውና ተለይተው መዘርዘር ከሚችሉት ጥቂት መብቶች በስተቀር መብቶች ሁሉ የሁሉም ናቸው ። የሰው ልጅ መብቶች ናቸው ። እንዲያም ሆኖ ግን እኔ ኢትዮጵያዊ አይደለሁም ! ብሎ መጮህና አቤት ማለት ብሶት ማሰማትና እንባ ማፍሰስ ቅሬታ ምሬትና ቁጣ ከሚገለጽበት መንገድ አንዱ ነው ። በተለይ በፍትህ ዘርፍ ። የፍትህ መብት ግን የማንኛውም ሰው ነው ። እናም ያለ ህግ ያላግባብ ላለመታሰር ለምሳሌ ኢትዮጵያም ውስጥ ሆነ ሱዳንና ኬንያ ዜጋ መሆን አያስፈልግም ። ሰው መሆን ብቻ በቂ ነው ። በዚህ ምክንያት የኢትዮጵያውያን የነጻነት ወዘተ መብት በውጭ አገር ይጠበቅ ዘንድ የዜግነት አገር መንግስቱ ብቻ ሳይሆን የአገሬውም መንግስት ግዴታ ነው ።
በኢትዮጵያ ህገ መንግስት ውስጥ ከተደነገጉት መሰረታዊ መብቶችና ነጻነቶች መካከል ማንኛውም ሰው ወይም ሰዎች ሁሉ ወይም ሁሉም ሰዎች ከማለት ይልቅ ማንኛውም ኢትዮጵያዊ ብለው ከሚነሱት መካከል ለምሳሌ አንዱ በአንቀጽ 32 የተደነገገው የመዘዋወር ነጻነት ነው ። ቃል በቃል ልጥቀሰው ። ማንኛውም ኢትዮጵያዊ ወይም በህጋዊ መንገድ አገሪቱ ውስጥ የሚገኝ የውጭ ዜጋ በመረጠው የአገሪቱ አካባቢ የመዘዋወርና የመኖሪያ ቦታ የመመስረት እንዲሁም በፈለገው ጊዜ ከአገር የመውጣት ነጻነት አለው ። ይህ የመዘዋወርና የመኖሪያ ቦታ የመመስረት ነጻነት እንደ ሌሎች ህገ መንግስታዊ መብቶችና ነጻነቶች ከላይ የህገ መንግስት ጥብቅ ዋስትና ከታችም የዝርዝር ህግ መቆሚያና መረማመጃ አለው ።
ህገ መንግስቱ እነዚህ መብቶችና ነጻነቶች ኢትዮጵያ ከተቀበለቻቸው አለም አቀፋዊ የሰብአዊ መብቶች ድንጋጌዎች ጋር በተጣጣመ መንገድ መተርጐም አለባቸው ይላል ። አሁንም ስራ ላይ ያለውና በተለይም ደግሞ እንደ የወሳኝ ኩነት ምዝገባ አዋጅ ባሉ ህጐች የ ታደሰ ው እና የታወቀ ው የኢትዮጵያ የፍትሀ ብሄር ህግ ዝርዝር የመኖሪያ ቦታ ድንጋጌዎች አሉት ። የመኖሪያ ስፍራን የመምረጥ ነጻነትን የሚደነግገው የፍትሀ ብሄሩ ህግ የአንቀጽ 12 ድንጋጌ ማንኛውም ሰው የመኖሪያ ስፍራውን በሚስማማው ቦታ የመወሰንና እንደፈለገም ይህን መኖሪያ ስፍራውን የመለወጥ ነጻነት አለው ። ማንኛውም ሰው የመኖሪያ ስፍራውን በአንድ በተወሰነ ቦታ አደርጋለሁ ብሎ የሚገባው ግዴታ በፍትሀ ብሄር ህግ አስተያየት በኩል አንዳችም ዋጋ የሌለው ነው ። ማንኛውም ሰው በአንድ ስፍራ አልኖርም ወይም በአንድ በተወሰነ ስፍራ አልደርስም ብሎ የሚገባው ግዴታ ተገቢ ለሆነ ጥቅም ምክንያት መሆኑ ካልተረጋገጠ በቀር አይጸናበትም በማለት ይደነግጋል ።
በህገ መንግስቱ አንቀጽ 32 የተደነገገው የመዘዋወርና እንዲሁም የመኖሪያ ቦታ የመመስረት ነጻነት ከአንድ ቅድመ ሁኔታ በስተቀር በፍትሀ ብሄር ህጉ አንቀጽ 12 እንደተገለጸው የማንኛውም ሰው ነው ። የኢትዮጵያዊ ዜጋ ብቻ አይደለም ። በህገ መንግስቱ የተጠቀሰውና የውጭ አገር ዜጋውን የሚመለከተው ቅድመ ሁኔታ በህጋዊ መንገድ አገሪቱ ውስጥ የሚገኝ መሆን ያለበት መሆኑ ነው ። አንድ ጥያቄ ላንሳ ። በህገ መንግስቱና በፍትሀ ብሄር ህጉ የተጠቀሱት አንቀጾች የተደነገገው የመዘዋወርና የመኖሪያ ቦታን የመምረጥ የማንኛውም ሰው መብትና ነጻነት ኢትዮጵያ ከአሃዳዊ መንግስት ወደ ፌዴራላዊ በመሸጋገሯ ምክንያት ሌላ ተጨማሪ ጣጣና ገደብ ይኖረው ይሆን ? የፍትሀ ብሄር ህጉ የወጣው ከህገ መንግስቱ በፊት መሆኑስ ለውጥ ያመጣ ይሆን ? ይህን በተለይም የመጀመርያውን ብዙዎች የቂል ጥያቄ ሊሉት የሚችሉትን ጥያቄ የማነሳው ማንኛውም ኢትዮጵያ በመረጠው የአገሪቱ አካባቢ የመዘዋወርና የመኖሪያ ቦታ የመመስረት ነጻነት አለው ብሎ የደነገገው የፌዴራሉ ህገ መንግስት መሆኑን ዘንግቼ አይደለም ። የፌዴራሉ መንግስት ከፍተኛ የፌዴራል ጉዳዮች ባለስልጣናት የኢትዮጵያውያን የመዘዋወርና የመኖሪያ ስፍራ የመመስረት ነጻነት ይለፍ መሸኛ ማስታወቅ ወዘተ ይጠይቃል ሲሉ ስለምሰማ ነው ። መስማት ብቻ ሳይሆን እንዲህ ያለ አሰራር ወይም ውጣ ውረድ የደነገገ ህግ በሌለበት አገር በአሰራር ግን ብዙ የተመዘገበ ግፍ ስላለ ነው ።
ባለፉት 27 አመታት ውስጥ የኢትዮጵያን መንግስት ያጋጠመው የመጀመርያው በውጭ አገር የኢትዮጵያውያን የመብትና ጥቅም ጥበቃ ጥያቄ በኤርትራ ውስጥ ይኖሩ የነበሩ ግራ ቀኙን ያስተዋለ ተባጩን ሁኔታ የመረመረና የተፈናቃዮችንም ሆነ እዚያ የታሰሩትን ዜጐች አሃን ቁልጭ አድርጐ የሚያሳይ ምርመራና ጥናት ሳይደረግ ግምገማና ውሳኔ ሳይሰጥበት ተቦትልኮ ብቻ ቀረ ።
በአገር ውስጥም በተለያዩ ክልሎች ከረዥም ጊዜ ጀምሮ ሰፍረው ባህሉን ጭምር ይዘው ይኖሩ የነበሩ የሌላ ክልል ተወላጅ እና መጤዎች ላይ በገፍ የማፈናቀል የማባረርና የመግደል እርምጃዎች ሲወስዱ የደነገጠና ልታረም ያለ የመንግስት አሰራር አልነበረም ። ችግሩም መደበኛ የአገር ህመም ሆኖ ለረዥም ጊዜ ኖረ ። መጀመርያ በ ነፍጠኛ ርዝራዦች ላይ የተወረወረ ህገወጥ በትርና መብት ረገጣ እያሳሳቀ ሰፍቶ ለሌላውም እየተዳረሰ መጣ ። እንዲህ እንዲህ እያለ ሄዶ ሰቅጣጭ ግድያዎች ጭምር የተቀላቀሉበት ጐረቤት አገር ድረስ የተሻገረ የኦሮሚያና የሶማሌ ክልሎች ግዙፍ የግማሽ ሚሊዮን ያህል መፈናቀል መጣ ።
የዚህ ምክንያቱ ፌዴራሊዝም ነው ብለው የሚከሱና የህገ መንግስቱን በዚህ ረገድ መሻሻል የሚጠይቀ ብዙ አሉ ። በእኔ በኩል ከፌዴራሊዝምና ከህገ መንግስቱ ይልቅ የዚህ ችግር ምንጭ አሁን ያለውን አሸናሸን ለመልካም ትድድርና ለልማት ባለው ቀናነት/ቀና አለመሆን አለመመዘን ከዚህ አንጻርም ካስፈለገ ሊስተካከል የሚችል አድርጐ አለመመልከት ህገ መንግስቱ አንድ ሁለት ብሎ የዘረዘራቸው ክልሎች መነካት የሌለባቸው የይዞታ ድርሻዎች አድርጐ ከማሰብ አልሻገር ያለ ብሄርተኝነት ያመጣው ጣጣ ነው ።
ችግሩን ያመጡትና ችግርም የሆኑት የየክልሉን የአስተዳደር ይዞታንና በዚያ ይዞታ ስር ያለ መሬትንና የተፈጥሮ ሀብትን የብቻ የክልሉ የድርሻ ካርታ አድርጐ ያቃረጠ የመሰላቸው ብሄርተኞችና መሪዎች ናቸው ። ህገ መንግስቱ ክልሉን ለብሄሩ የብቻ ምድሩ አድርጐ አላከፋፈለም ። ብሄረሰቡን በየ መገኛ ስፍራው አልገደበም ። እዚያ ውስጥ የሚያጥር በተከለለ ስፍራው ውስጥ የሚያስርና የሚገንዝ አይደለም ።
ለተግባባ ትድድርና ለልማት ምቹ ሁኔታ ተብሎ የተወሰነውንና ያንንም እስካገለገለ ድረስ ብቻ የሚቆየውን አሸናሸን ህገ መንግስቱ የየብሄረሰቡ ወይም የየማህበረሰቡ የብቻ ምድርና የድርሻ ካርታ አድርጐ ቢሸልም ኖሮ የአንቀጽ 32 አይነት የሁለታችንም መብቶች ባለቤትና መጤ ባላገርና ባይተዋር ተባብለው የማይላተሙበት በመብት የማይበላለጡበት አንዱ አሽቆጥቋጭ ሌላው ተሸቆጥቋጭ አዳሪ የማይሆኑበት እኩል የዜግነት ግንኙነት እንዴት ሊኖር ይችላል ?
ከጠቅላይ ሚኒስትር አብይ አህመድ የባህር ዳር ንግግር ውስጥ ይህንን ጉዳይ የሚመለከተውን በሰፊው የምጠቅሰው በዚህ ምክንያት ነው ። እኔ ከአማራም በላይ ከኦሮሞም በላይ ሱዳናዊም ከመጣ ጀርመናዊም ከመጣ እንደ ሰው የምናከብርበትና ሰው ክቡር መሆኑን የምናስብበት ጊዜ ይምጣ ባይ ነኝ ። ሰው ክብር መሆኑን ስናስብና ስናምን ፍቅር እንደሚገባው ስናምንና ስናስብ ከዚያ የአማራ የሌላ የኦሮሞ ጉዳይ እያነሰ ነው የሚሄደው ። አሁን ሰው ነው ክብር ያጣው ። ሰው ነው እየተባረረ ያለው ።
እኔ በተወለድኩበት አካባቢ ልጅ እያለሁ ትንሽ ቀደም ብሎ በርካታ የመኖች ነበሩ ዳቦ ቤት ያላቸው ። ግሪኮች ነበሩ ጣሊያኖች ጋራዥ ቤት ያላቸው ነበሩ ። ከየትኛውም የኢትዮጵያ ጫፍ በእኛ መንደር የሌለ ሰው የለም ። አንዳንዱ ስሙን ብነግራችሁ የማታወቁት የብሄር ስም ሁሉ አለ እዚያ አካባቢ ። ያው ጅማ እንደምታውቋት ጥንታዊ ከተማ ናት ። ብዙ ህዝብ እያየን ነው ያደግነው ። አሁን ችግሩ የመንና ግሪክ ሳይሆን አማራ ኦሮሞ ትግራይ ሆነና አሳፋሪ ቦታ ላይ ደረሰ ማለት ነው ።
ባለፈው አመት ሱዳን ሄጄ ነበር ። ዳያስፖራ ላወያይ ሱዳን ሄጄ በመቶ ሺህ የሚቆጠሩ አዲስ አበባ ቢመጣ ምን ነበር የምናደርገው እኛ ? እነሱ ግን ህጻናት ሰብስበው እየኖሩ ነው ።
አለም ለሁሉም ሰው መዘዋወሪያ ስትሆን ጥሩ ነው ። አሜሪካ አገር ተሰደው ተቸግረው ተባረው ወይም ስራ ፈልገው ትምህርት ፈልገው የሄዱ ኢትጵያውያን ትንሽ እንደቆዩ ዜጋ ይባላሉ ። እዚህ ተወልደው እዚህ አድገው እንግሊዝኛ በቅጡ የማይናገሩ ሰዎች ኢትዮጵያዊ ነህ አንተ ጥቁር ነህ ሳይባል ዜጋ አድርጐ አቅፎ የሚያኖር አለም ያለበት እንዴት ኢትዮጵያውያን ከአንድ ቦታ ወደ ሌላ ቦታ ሄዶ የመኖር ዋና አጀንዳ መነጋገሪያ ይሆናል ? ሌላስ ቢመጣ ምናለበት ? ሰላም እስካለ ድረስ በስርአት እስከሰራ ድረስ ህግ እስካከበረ ድረስ ለሰው ክፍት መሆን አለበት ። ልባችንም አእምሯችንም ። መጪውን ዘራፊ መሆን የለበትም ። መጪውን ህግ የሚጥስ መሆን የለበትም ። መጪው ወንድም ሆኖ የሚኖር ህዝብ ከሆነ ያ አብሮነት ቢፈጠር ጥሩ ነው ።
በዚህ ጽሁፍ መግቢያ ላይ የጠቀስኩት የኢቲቪ ዜና ሁለት ቁም ነገሮች ይዟል ። ኢትዮጵያውያን በሚኖሩበት አገር ሁሉ መብታቸው ተከብሮ እንዲኖር ማድረግ አንዱ ነው ። ሌላው በሱዳንና በኬንያ የሚገኙ ኢትዮጵያውያን እስረኞች እንዲፈቱ ያቀረቡት ጥያቄ ነው ። የመጀመርያው በመደበኛነት የሚሰራ በግንባር ቀደምትነት በኤምባሲዎችቻችን አማካይነት የሚሰራ ስራ ነው ። በውጭ አገር የሚኖሩ ኢትዮጵያውያን መብትና ጥቅም እንዲጠበቅ የማድረግ የመንግስት ተግባር የተሰጠው ለውጭ ጉዳይ ሚኒስቴር ነው ። የዚህ የበላይ ሃላፊ ዞሮ ዞሮ ጠቅላይ ሚኒስትሩ ነው ።
እግረ መንገዳችንን ለውጭ ጉዳይ ሚኒስቴር በተሰጠው በዚህ ስልጣን ድርሻ ውስጥ የተካተተውን ሌላውን ጉዳይ ገረፍ አድርገን አይተን እንለፍ ። የውጭ ጉዳይ ሚኒስቴር በውጭ አገር በኢትዮጵያውያን ማህበረሰብና በኢትዮጵያ ወዳጆች የተመሰረቱ ማህበራትን የማበረታታትና ድጋፍ የመስጠት ስልጣን ጭምር አለው ። ከዚህ ማእዘን ሲታይ አገር ውስጥ ያለነው ዜጐች ማህበር የማቋቋም መብታችን ራሱ ይገርመኛል ። በተለይም ደግሞ የኬንያውያን ወዳጆች ማህበር የሱዳናውያን ወዳጆ ማህበር ወዘተ ብሎ ማቋቋም ይሞከር እንደሁ ሳስብ ይበልጥ ይገርመኛል ።
ጠቅላይ ሚኒስትሩ መጀመርያ በሱዳን ቀጥሎም በኬንያ እስረኞች እንዲፈቱ ያቀረቡት ጥያቄ ተገቢ ነገር ግን ተወዝፎ የቀረበ ጥያቄ ነው ። ኢትዮጵያውያን ኢትዮጵያ ውስጥም በየክልሉና በየቦታው በውጭ አገርም ቢሆን ያላግባብና ያለህግ አለመታሰራቸውን የታሰሩትም እንዲፈቱ መታገልና መከላከል ጭምር የመንግስት ተግባር ነው ። መንግስት እስረኞችን የመፍታት የካቲት አካባቢ የጀመረውንና ከሁለት ወር የበለጠ ጊዜ አይወስድብኝም ያለውን ቃሉን አጠናክሮ ሊገፋበትና በአጭር ጊዜ ውስጥ ሊያረጋግጠው የሚገባ ጉዳይ ነው ። እዚህም አገር የሱዳን የኬንያ የእንግሊዝ ወዘተ ዜጋ የሆኑ እስረኞች አሉ ። መጋቢት 24 ቀን 2010 አ.ም ጠቅላይ ሚኒስትር አብይ ያበሰሩት የፍቅር የይቅርታና የምህረት ዘመን ይህንን ሁሉ ማጠቃለለልና ማካተት አለበት ። ይህ ብቻ ግን በቂ አይደለም ። የወንጀል የፍትህ ስርአቱ ከተጠናወተው ችግር መላቀቀና በአዲስ ሙሽት ስራውን መጀመር አለበት ። በኢትየጵያ ውስጥ የታወጁ ህገ መንግስቶች ሁሉ ማንኛውም ሰው በወንጀል ቢጠረጠርም ቢከሰስም ጥፋተኛ መሆኑ በፍርድ ቤት ካልተረጋገጠ በስተቀር እንደ ጥፋተኛ አይቆጠርም ይላሉ ። የኢፌዴሪ ህገ መንግስትም በአንቀጽ 20 ይህንኑ ይደነግጋል ። እንደ ጥፋተኛ ያለመቆጠር መብት በህግ በተደነገጉትና ለህገ መንግስቱ በገበሩ ልዩ ሁኔታዎች ካልሆነ በስተቀር ቅድመ ፍርድ እስራትን የዋስ መብት መንፈግን የተፈረደበትና ቅጣት የተወሰነበትም ሰው እንን ቢሆን ይግባኙን አሟጥጦ እስኪጨርስ ድረስ ማሰረን ይከለክላል ። ጸንቶ የቆመውን ህግ ጥሶ ብርቱ ጥፋት/ወንጀል በመስራት ላይ ካልተገኘ በቀር ያለፍርድ ቤት ትእዛዝ አይታሰርም ማለት ሁልጊዜም የዘመናዊት ኢትዮጵያ ህግ ሆኖ ቢኖርም የዋስትና ህግ ህገ መንግስታዊ ቦታ ቢሰጠውም ሀቀኛና ትክክለኛ ዳኝነት የማግኘት መብት የሰው ልጆ መብት ቢሆንም የፍትህ እጦት የኢትዮጵያ ህመም ሆኖ አሁንም አለ ። የግፍ ውንጀላ የግፍ እስራትና የስቃይ ምርመራ ጭምር የማስወገድ ስርአት ለመዘርጋት ጥረት ሳይደረግ በተለይም በየትኛውም ደረጃ የሚገኝ መንግስታዊ በደልና ግፍ ህግና ፍትህን ዱላ አድርጐ መጠቀምን የሚያጋልጥና የሚያስቆም ምእራፍ ሳይጀመር የእስረኞችና የእስር ቤቶች ሁኔታ ባለበት አሳፋሪ ይዞታና ገጽታው ይቀጥላል ።
ከአዘጋጁ ጽሁፉ የጸሀፊዋን አመለካከት ብቻ የሚያንጸባርቅ መሆኑን እንገልጻለን ።
