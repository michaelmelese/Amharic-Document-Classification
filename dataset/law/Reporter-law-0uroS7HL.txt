ዛሬ ማሸነፍ ያለበት የጨዋታው ህግ ነው ።
በበሪሁን ተሻለ ።
ኢትዮጵያ ረዥም የነጻነት ታሪክ ያላት አገር ናት ። በአለም ጥንታዊነት ካላቸው ጥቂት አገሮች መካከል አንዷ ኢትዮጵያ ናት ። በአገሪቷ የረዥም ዘመን ማለትም የሶስት ሺህ ዘመን ታሪክ ውስጥ ኢትዮጵያ የተጻፈ ህገ መንግስት ባለቤት የሆነቸው ገና ከ84 አመት ወዲህ ነው ። በቀዳማዊ ሃይለ ስላሴ እምነትና ከ59 አመት በፊት 25ኛው አመት የዘውድ በአል ኢዮቤልዩ በተከበረበት በጥቅምት 23 ቀን 1948 አ.ም በፓርላሜንት በተናገሩት የዙፋን ቃል መሰረት የኢትዮጵያ ንጉሰ ነገስት መንግስት ዘመናዊ ኢትዮጵያ የሁላችንም ናት የሚያሰኘው አስተዳደር የተመሰረተው የዛሬ 84 አመት ይጠቅማል ብለን ያደራጀነውን ህገ መንግስት በሰጠን ጊዜ ነው ።
እስከ 1966 አ.ም መጨረሻ ድረስ ያገለገለውና የጊዜያዊ ወታደራዊ አስተዳደር ደርግ ስልጣን ሲይዝ የታገደው የ1948 አ.ም የኢትዮጵያ ሁለተኛው የተጻፈ ህገ መንግስት የተሰጠው እና የጸናው ደግሞ ንጉሰ ነገስቱ 25ተኛውን የዘውድ በአላቸውን ባከበሩበት ወቅትና ከዚያ ጊዜ ጀምሮ ነው ። በኢትዮጵያ ንጉሰ ነገስት መንግስት በሶስት ሺህ ዘመን ታሪክ ውስጥ ያልተደረገውን በፈቃዳችን ለተወደደው ህዝባችን ህገ መንግስት ከሰጠነው ይኸው ዛሬ 24 አመት ሆነ ያሉትም ያን ጊዜ ነው ።
ምርጫ የተጀመረውም በዚሁ የ1948 አ.ም የተሻሻለው ህገ መንግስት መሰረት ነው ። ህገ መንግስቱ ከጸናበት ከጥቅምት 24 ቀን 1948 አ.ም ጀምሮ ከሁለት አመት ባልበለጠ ጊዜ ውስጥ በምርጫው ህግ መሰረት የህግ መምርያ ምክር ቤት አባላት መጀመሪያው ምርጫ ይፈጸማል በተባለው መሰረት በአገሪቷ የሶስት ሺህ ዘመን ታሪክ ውስጥ የመጀመሪያው ምርጫ በ1949 አ.ም መጨረሻ ላይ ተደረገ ። የ18 ሚሊዮን ህዝብ አገሯ ኢትዮጵያ የወቅቱ የመራጭ ህዝብ ቁጥሯ አምስት ሚሊዮን ይሆናል ተብሎ የተገመተ ነው ። ከዚህ ውስጥ 3015260 ድምጽ ሰጪዎች ከ491 እጩ ተወዳዳሪዎች መካከል 210 እንደራሴዎችን መርጠዋል ።
በ1948 አ.ም ህገ መንግስትና በንጉሰ ነገስቱ ዘመን አምስተኛውና የመጨረሻው የህዝብ እንደራሴዎች ምርጫ የተካሄደው በ1965 አ.ም ነበር ። በ1965 አ.ም በአምስተኛው የህዝብ እንደራሴዎች ምርጫ የተመረጡት 220 እንደራሴዎች መደበኛውን ስራቸውን የጀመሩት በ1966 አ.ም የቀድሞው ፓርላሜንት መደበኛ የጉባኤ ወራት ከሚጀመርበት ከጥቅምት 23 ቀን 1966 አ.ም ጀምሮ ቢሆንም የእነሱም እጣ ፋንታ ሆነ የአገሪቷ የምርጫና የዴሞክራሲ ነገር ከወታደራዊው መንግስት ስልጣን መያዝ ከህገ መንግስቱ መታገድና ከፓርላሜንቱ መበተን ጋር አብሮ አበቃ ።
የ1965 አ.ም አምስተኛ የህዝብ እንደራሴዎች ምርጫ አሁን እንደገና ከአንድ ጀምረን የቆጠርነውና አምስት ያልነው ምርጫ ባህል እንደ አዲስ እስከ ተጀመረበት እስከ 1980ዎቹ አጋማሽ ድረስ የኋሊት ዞር ብለው የሚያስታውሱት የመጨረሻው የአገር ምርጫ ነበር ።
በ1949 አ.ም ጀምሮ የተካሄዱት ምርጫዎች ከጊዜ ወደ ጊዜ ያስመዘግቡት የነበረው በተለይ የምርጫ ተቋማትንና ታህታይ መዋቅራትን የተመለከተ ለውጥ የሚያስቆጭም የሚያስደምም ገጽታ ነበረበት ። ለምሳሌ ኢትዮጵያ የምርጫ አመት በመጣ ቁጥር ለመራጭነት ተመዝገቡ አልልም የመራጮች ቋሚ መዝገብ ይኖረኛል ብላ የወሰነችው ከ1961 አ.ም የምርጫ አመት ጀምሮ ነበር ። በዚህ መሰረት በመራጭነት መመዝገብ ቋሚ ሆነ ። አንዴ የተመዘገበ ሰው እንደገና ለመመዝገብ ሳይገደድ ወደፊት በሚደረጉት ምርጫዎች ሁሉ ድምጽ እንዲሰጥ ለተመዝጋቢው ሰው መብት የሚሰጥ አሰራር ዘረጋች ። ጉዞው በዚያ አጭር ጊዜ ውስጥም ይህን የመሰለ የማይናቅ እርምጃ ያስመዘገበ ነበር ።
ደርግ ምርጫ ብሎ የተጫወተባቸው ለ17 አመት የኖርንባቸውንና እንዴት እንደሚወጠወጡ አሳምረን የምናውቃቸውን ገና ከርቀት በጠረን ብቻ የምንለያቸውን የምርጫ ቴአትሮች የሚመረቱበትን ገጠመኝ አልፈንና ተራምደን ወደ 1983 አ.ም ስንገባ ቅድሚያ የምናገኘው የሽግግር ወቅት ቻርተሩን ነው ።
ቻርተሩ ኢትዮጵያን ለአስራ ሰባት አመታት ሲገዛ የቆየው የወታደራዊ አምባገነን መንግስት መገርሰስ የኢትዮጵያ ህዝብ አገሩንና መንግስቱን በዴሞክራሲያዊ መንገድ እንደ አዲስ ለመገንባት የሚችልበትን እድል የከፈተ ታሪካዊ ወቅት ነው ነው ብሎ ይጀምራል ። የሽግግር ወቅት ፕሮግራም ይዘረጋል ። የሽግግሩን ፕሮግራም መሰረታዊ ግቦችም ህገ መንግስት አርቅቆ/አስረቅቆ የሚያጸድቅ ህገ መንግስታዊ ጉባኤ መጥራት በጸደቀው ህገ መንግስት መሰረት ምርጫ ማካሄድና መንግስት መመስረት ለዚህም ሁሉ ስኬት መሰረታዊና መነሻ የዴሞክራሲ ሁኔታዎችን በስፍራና በቦታቸው ማደላደል ሆነ ።
ህገ መንግስቱም በብዛትና በስፋት ዋስትና ስላለው ዴሞክራሲ ይናገራል ። ህገ መንግስቱ ፌዴራላዊና ዴሞክራሲያዊ የመንግስት አወቃቀር ይደነግጋል ። በዚህ መሰረት የኢትዮጵያ መንግስት የኢትዮጵያ ፌዴራላዊ ዴሞክራሲያዊ ሪፐብሊክ በሚል ስም ይጠራል በማለት ገና ከአንቀጽ አንድ በኢትዮጵያ መንግስት ስያሜ ይጀምራል ። የኢትዮጵያ ብሄራዊ መዝመር የህገ መንግስቱ ድንጋጌ ራሱ የኢትዮጵያ ህዝቦች በዴሞክራሲ ስርአት አብረው ለመኖር ያላቸውን እምነት ማንጸባረቅ አለበት ይላል ። የህገ መንግስቱን መሰረታዊ መርሆዎች የሚዘረዝረው ምእራፍ ከሁሉም አስቀድሞና ግንባር ቀደም አድርጐ የሚደነግገው የህዝብ ሉአላዊነትን ነው ። የኢትዮጵያ ሉአላዊ ስልጣን ባለቤቶችን ይወስናል ። ህገ መንግስቱም የእነሱ የሉአላዊነታቸው መግለጫ ነው ። ሉአላዊነታቸውም የሚገለጸው በህገ መንግስቱ መሰረት በሚመርጧቸው ተወካዮቻቸውና በቀጥታ በሚያደርጉት ዴሞክራሲያዊ ተሳትፎ አማካይነት ነው ይላል ። የምርጫ መብትንም ይደነግጋል ። የፌዴራሉ መንግስት ከፍተኛ የስልጣን አካል በምርጫ የሚቋቋመው የህዝብ ተወካዮች ምክር ቤት መሆኑን ተጠሪነቱም ለአገሪቱ ህዝብ እንደሆነ ይጠቁማል ። እንዲህ እያልን አገራችንንና መንግስቷን በአገርና በአለም አቀፍ ህግና ወግ መሰረት እያደራጀንና እያበጀን መንገዱን ተያይዘነዋል አልን ።
በዚህ መካከል ከኢትዮ ኤርትራ ጦርነት ከገዥው ፓርቲ በተለይና በዋነኛነት ከህወሃት መከፋፈል ከሁለተኛው የ1992 አ.ም አገራዊ ምርጫ በኋላ ኢትዮጵያ ውስጥ በርካታ የፖሊሲና የስትራቴጂ ሰነዶች በሰፊው ተሰራጩ መወያያም ሆኑ ። በእነዚህ የፖሊሲ ሰነዶች ላይ የተመሰረተ ነው የተባለውና የሚኒስትሮች ምክር ቤት ታህሳስ 9 ቀን ያጸደቀው የኢትዮጵያ ራእይ ጥር 1996 አ.ም ይፋ ሆነ ።
በፌዴራል መንግስት በልዩ ልዩ ሰነዶች በሰፊው የቀረበና የተብራራ እንደሆነ የሚኒስትሮች ምክር ቤት አስረግጦ የሚመሰክርለት ከ20 እስከ 30 አመታት ጊዜ ውስጥ ኢትዮጵያ የት መድረስ እንደሚገባት በአጭሩ የሚገልጸው ምክር ቤቱ ታህሳስ 9 ቀን 1996 አ.ም ያጸደቀው የኢትዮጵያ ራእይ ።
በህዝብ ተሳትፎና በህዝቦች መፈቃቀድ ላይ የተመሰረተ ዴሞክራሲያዊ ስርአትና መልካም አስተዳደር የሰፈነባት ማህበራዊ ፍትህ የነገሰባት ከድህነት ተላቃ መካከለኛ ገቢ ያላት ኢትዮጵያን እውን ማድረግ ነው ይላል ።
የኢትዮጵያ ራእይ ይህ መሆኑን በሰርኩላር/በደብዳቤ ያወጀው እና ይህም የሚኒስትሮች ምክር ቤት ያጸደቀው ውሳኔ መሆኑን የሚገልጸው የጠቅላይ ሚኒስትሩ ጽህፈት ቤት የጥር 1966 አ.ም ደብዳቤ ያጸደቀውን ራእይ በተወሰነ ደረጃ ይዘረዝራል ወይም ያብራራል ።
በዚህ መሰረት የኢትዮጵያ ራእይ በፖለቲካው መስክ ።
1ኛ የዴሞክራሲ ባህል አብቦ የዴሞክራሲያዊ አመራር ተቋማት ተጠናክረው በህዝብ ተሳትፎ ላይ የተመሰረተው ዴሞክራሲያችን በህዝቡ ውስጥ ስር የሰደደና ጠንካራ መሰረት ያለው ስርአት ይሆናል ።
2ኛ በኢትዮጵያ ህዝቦች መካከል ያለው ህዝባዊ አንድነት የራስን እድል በራስ በመወሰን መብት መከበርና በህዝቦች መፈቃቀድ ላይ ተመስርቶ በጸና ህዝባዊና ዴሞክራሲያዊ መሰረት ላይ የተገነባ አንድነት ይሆናል ።
3ኛ በሃይማኖቶች መካከል እኩልነት የተረጋገጠበት የህዝቡ ተከባብሮና ተቻችሎ የመኖር ባህል ዳብሮ የማይናወጥበት ደረጃ ላይ የደረሰባት አገር ትሆናለች ።
4ኛ በወንዶችና በሴቶች መካከል እኩልነት የሰፈነባት የሴቶች ሁለንተናዊ ተሳትፎ ከፍተኛ ደረጃ ላይ የደረሰባት አገር ትሆናለች ማለት ነው ይላል ።
የኢትዮጵያ ራእይ በኢኮኖሚውም መስክ በማህበራዊና በባህላዊ እድገቷ ምን ማለት እንደሆነም በአጭሩ ተብራርቷል ። እናም በህዝብ ተሳትፎና በህዝቦች መፈቃቀድ ላይ የተመሰረተ ዴሞክራሲያዊ ስርአትና መልካም አስተዳደር የሰፈነባት ኢትዮጵያን እውን ማድረግ የኢትዮጵያ ራእይ ነው ።
ይህን ራእይ ያለምነው በ1996 አ.ም ነው ። ምርጫ 97 ዋዜማ ላይ ሆነን ነው ። አሁን ደግሞ ግንቦት 2007 ላይ እንገናኛለን ። እንዲያውም ምርጫ 2007 ውስጥ ከዚያም በላይ በድምጽ መስጫው እለት ላይ ነን ።
ሪፖርተር ጋዜጣ ይህን ጽሁፌን ካስተናገደልኝ ጋዜጣው ጋዜጣ ሆኖ በእለተ ቀኑ ከወጣ ጋዜጣው በዛሬው እትሙ በመራጮች የድምጽ አሰጣጥ ባህርይ ላይ ተጽእኖ ማሳደር ከሚችሉ ይዘቶች እንዲቆጠቡ በህግ ይገደዳል ። በዚህ ምክንያት ለዘወትር ከምንለውና ከሚፈቅድልን ክፉና ደግ እንቆጠባለን ።
ዛሬ የድምጽ ሰጪው ቀን ነው ። የመራጭነት ምዝገባ ካርዱን የያዘው መራጭ ቀን ነው ። ስታትስቲክሱ ከ36.8 ሚሊዮን በላይ ይሆናል የሚለው ይህ የመራጭነት ምዝገባ ካርድ የያዘው ህዝብ አነሰም በዛም አረረም መረረም እስካሁን የሰማውን ሰምቷል ። እስከ ሀሙስ ግንቦት 13 ቀን 2007 አ.ም አመሻሽ ድረስ ሁለመናው ጆሮ ሆኖ ሰንብቷል ። አሁን የእሱ የማሰቢያና የማሰላሰያ ጊዜ ነው ። ለምን ቢሉ ማንኛውም ኢትዮጵያዊ የመምረጥ መብቱን ለማረጋገጥ በሚያደርገው እንቅስቃሴ ምንም አይነት ተጽእኖ ወይም እንቅፋት እንዳያደርግበት የማረጋገጥ ከፍተኛ ሃላፊነት ያለባቸው ሚዲያዎችም ጭምር በመሆናቸው ነው ።
ከዚህ የበለጠም ትልቅ ፋይዳ አለው ። ኢትዮጵያ ያወጀችው የምርጫ ስነ ምግባር መሰረታዊ የመርህ ድንጋጌ በመድበለ ፓርቲ ዴሞክራሲ ስርአት የሚመረጥ መንግስት ህጋዊነት ከሚመሰረትባቸው ዋነኛ ጉዳዮች አንዱ መራጮች በነጻነት ያለምንም ጣልቃ ገብነት ያለፍርሃት ያለተጽእኖ ያለጫና ወይም ከመደለያና ከጉቦ ነጻ ሆነው ድምጽ መስጠት ሲችሉ ነው ።
ህገ መንግስቱ ምርጫዎች ሁሉ አቀፍ በእኩልነት ላይ የተመሰረተና በሚስጥር ድምጽ አሰጣጥ መራጩ ፈቃዱን በነጻነት የሚገልጽበት ዋስትና የሚሰጥ መሆን አለበት ይላል ። የምርጫ ህጉም ይህንኑ ይደነግጋል ። የድምጽ መስጫ ክፍል የሚዘጋጀው የድምጽ መስጫ ክፍሉም ከማንም እይታ የሚሰወረው በሚስጥር ድምጽ የመስጠት መብት የዴሞክራሲያዊ ምርጫ ትክል ባህሪይ በመሆኑ ነው ።
ብዙዎች ሰው የሚፈራው ነገር ከሌለ ሚስጥር ሚስጥር ለምን ይላል ብለው አደባባይ ላይ የሚያቀርቡትን ክርክር በየአዳራሹ በየስብሰባው አጋጣሚ መስማት የተለመደ ነው ። እቁቦች እድሮችም ማህበራት ቻምበሮች ፌዴሬሽኖች ዩኒየኖች ውስጥ እጅህን አውጥተህ በግልጽ በአደባባይ ድምጽ የማትሰጥበት ምክንያት ምንድነው ብለው የአሰራር ግልጽነት አርበኝነታቸውን ሲያውጁ መስማት የተለመደ ነው ። የኢትዮጵያ ህገ መንግስት ብቻ ሳይሆን ህገ መንግስቶች በመላው አለምና እነሱን መሰረት አድርገው የሚወጡ ህጐች በሚስጢር ድምጽ የመስጠት መብትን በእንደዚህ ያለ ብርቱ ጥንካሬና ጽኑ አቋም የሚከላከሉት ለዚህ መሰረት የሆነ መነሻ ስላለ ነው ። በአለማችን በአህጉራችን እንዲሁም በአገራችን በርካታና ስውር ማስፈራሪያዎች ስላሉ ነው ።
ህብረተሰቡን በእንጀራ ገመድና በሌላ ቅጣት ማስፈራራት በሚቻልበት ባህል ውስጥ የሚስጥር ድምጽ አሰጣጥ መብት መከበር ወሳኝ ነው ። የመራጮች በነጻነት ያለምንም ጣልቃ ገብነት ያለፍርሃት ያለሃፍረት ያለተጽእኖና ያለ ጫና ድምጽ መስጠት መቻል የመምረጥ መብት ቅድመ ሁኔታ ነው ።
የኢትዮጵያ ራእይ በህዝብ ተሳትፎና በህዝቦች መፈቃቀድ ላይ የተመሰረተ ዴሞክራሲያዊ ስርአት ያላት ኢትዮጵያ እውን ማድረግ ነው ይላል ። የህዝብ ተሳትፎ በነጻነት ላይ የተመሰረተ መሆን አለበት ። አገራችን ውስጥ የምርጫ ድምጽና ድጋፍ ገና አልተግባቡም ። ሌላ አመለካከት እንዳይወሰድብኝ ደግሞ እንዲህ ነው እንዳይሉኝ ችግር እንዳይገጥመኝ በእንጀራ ገመድህ መጣንብህ እንዳይሉኝ እህል ውሃዬን እዳይቆርጡብኝ ተብሎ ምርጫ መውጣትና ያልወደዱትን መምረጥ አሁንም አለ ። እንዲህ ያለ ምርጫ ሁሉንም ያታልላል ። እንዲህ ያለ ምርጫ ለህዝብ ድጋፍ ምስክር ተደርጐ ሲቀርብ ደግሞ ለአገር ጉዳት ያመጣል ።
ዛሬ ይህ ፓርቲ ከዚያ ፓርቲ ብለን ቲፎዞነት ውስጥ የምንገባበት ቀን አይደለም ። ዛሬም ሆነ ነገ ማሸነፍ ያለበት ዴሞክራሲ ነው ። ዴሞክራሲ እንዲያሸንፍ የጨዋታው ህጐች በሁሉም ተጫዋቾች በሁሉም አጫዋች ሃይሎች ዘንድ መከበር አለባቸው ። የምርጫው ዴሞክራሲያዊነት እንዳይጓደል ማንም በጨዋታው ውስጥ አፍራለሁ እንዳይልና ሰበብ እንዳያገኝ የሙሉ ጊዜ ስራቸው አድርገው መስራት አለባቸው ።
ዛሬም ሆነ ነገ ወይም በዚህ ሳምንት ውስጥ አሸናፈውን የመግለጽ ስልጣን ያለው ምርጫ አስፈጻሚው የስልጣን አካል ነው ። በዚህ ረገድ የተወዳዳሪ ፓርቲዎች አፍ አመልና ሚዲያ መጾም አለበት ። ብሄራዊ ምርጫ ቦርድም ይህንን ህግ ማስከበሩን ማረጋገጥ ይኖርበታል ። መላው ኢትዮጵያ ይህ መሆኑን እየታዘበ ነው ። ሌላው ቢቀርና ቢያንስ ቢያንስ ከ36.8 ሚሊዮን በላይ የመራጭነት ምዝገባ ካርድ የወሰደ ህዝብ የየገዛ ራሱና የየአካባቢው የነፍስ ወከፍ ምስክር ነው ። ይህን ያህል ህዝብ በነቂስ ወጥቶ መረጠ ማለትም እያንዳንዱ ሰው የኢትዮጵያ ምርጫ ነቃሽ ነው ማለት ነው ። እናም ህዝቡ ከላይ በሰማይ ከታች በምድርም በውስጥም በውጭም ሲያየውና ሲታዘበው የሚውለው ምርጫ ነው ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
