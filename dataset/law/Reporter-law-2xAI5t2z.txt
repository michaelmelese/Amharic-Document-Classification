የፖለቲካ ኢኮኖሚ ማሻሻያችን ወዴት ይወስደናል ?
በበቀለ ሹሜ ።
ከቅርብ ጊዜ በፊት አንድ ዘመዴ አውሶኝ በአሜሪካ ሳንፍራንሲስኮ አዳዲስ የፈጠራ ስራ ውጥኖች መናኸሪያ ስፍራ ይባላል ። መጽሀፉ የወጣው እ.ኤ.አ በ2018 ሲሆን በመጋቢት 2019 ላይ አስራ ዘጠነኛ ህትመቱን አግኝቷል ። አቅሙ ያላቸው ሰዎች ይህንን መጽሀፍ ወደ አማርኛ ቢተረጉሙት ጥቅሙ ለሊቃውንትም ለመንግስትም ለወጣቶችም የሚሆን ነው ።
የፈጠራ ስራ ወጣኟ ውጥኗን ስትያያዝ የኮሌጅ ትምህርቷን ሆን ብላ ያቋረጠች 20 አመት ያልሞላት ወጣት ነበረች ። የዚህች ወጣት ታሪክ እንደሚያስረዳን ደህና የትምህርት እድል ባለበት ሁኔታ ውስጥ በትምህርት ጥይት መሆንም ሆነ ደካማ መሆን በግለሰቡ ፍላጐትና ትጋት ውስጥ እንደሆነ መገንዘብ ይቻላል ። የሰው ልጅ የወላጆቹ ልጅ ብቻ ሳይሆን የህብረተሰቡ ልጅም እንደሆነ ወለል አድርጐ ያሳያል ። በዴሞክራሲ ስርአትና ባህል ውስጥም ቢሆን የፍልፈላ ጋዜጠኝነት ቀላል እንዳልሆነ ብዙ ብልሃትና ቁርጠኝነትን እንደሚጠይቅ ከወዲሁ ለጋዜጠኞቻችንም ትምህርት ይሰጣል ። ፈር ቀዳጅ ፈጠራን ማሳወቅ የፈጠራ ባለቤትነትን ማስመዝገብና ፈጠራው እንዳይዘረፍ ሚስጥር መጠበቅ የሚዘናጉበት ስራ እንዳልሆነ በተለይ ፈጠራን ወደ ስራ በመቀየር ጉዞ ላይ የቅርብና የሩቅ ሞጭላፊዎችም እንደሚኖሩ ለመረዳት ያስችላል ። ካፒታሊዝም ምን ያህል ጩሉሌዎች ሊያረባ የሚችል ጩልሌ ስርአት እንደሆነ ላልተገለጸላቸው ፈረንጅ ሲባልና የውጭ ኢንቨሰተር ሲባል በቀላሉ ማመን ለሚቀናቸውም ይህ መጽሀፍ አይን ገላጭ ነው ። እኔም ይህንን መጽሀፍ ምርኩዝ በማድረግ ትንሽ ነገር ለመጫር የበቃሁት ። በካፒታሊዝም አለም ውስጥ ከጊዜ ጊዜ የሚመላለሰው የንዋይና የኢኮኖሚ ቀውስ እንዴት እንደሚመጣ ለመረዳት ቀላል ተምሳሌት ስለሆነ ነው ።
ትርፍ በማፈስ ፍላጐት ምርምርንና ፍልሰፋን ስራ ፈጠራንና ስራ መክፈትን ሁሉ የሚያነቃንቀው ካፒታሊዝም መገራት የሚሹ ብዙ ሙልጭልጮችና ባልጩቶች አሉት ። በአክሲዮን መዋጮና ገበያ ብዙ ገንዘብ ስቦ ትልልቅ ኢንቨስትመንትን ማካሄድ እንደሚቻል ሁሉ ይህንኑ ዘዴ በባዶ ኪስ የአክሲዮን ኩባንያ አደራጅተው ቱጃር ለመሆን የሚጠቀመቡት ጭልፊቶች አሉ ። ገንዘብ ሳያሳዩ ውርርድ ወይም ቁማር ጨዋታ ውስጥ ገብተው ኪሳቸውን ሊያሳብጡ እንደሚሞክሩ ሳተናዎች አይነት ማለት ነው ። አክሲዮን በማደራጀት ጊዜ የ ጨበጣ ዘዴን ለማክሽፍ አክሲዮናዊ የስራ ድርጅት አቋቋሚዎቹ በዝግ ሂሳብ መንደርደሪያ ገንዘብ ባንክ ውስጥ እንዲያስገቡ ማድረግ ብቻውን አይበቃም ። ጨበጣ በዝግ ሂሳብ የታሰረ ገንዘብን በ ወጪ ስም ከአክሲዮን ገዥዎች ላይ የማስመለስ ዘዴም አለውና ቁጥጥርን ይፈልጋል ።
ካፒታሊዝም ውስጥ የሚነገደው በተገኘ ሀብት/ገንዘብ ብቻም አይደለም ። ገና ወደ ሀብት ማፍሪያነት ባልተቀየረ ፈጠራና ፍልሰፋም ይነገዳል ። አዲስ ፈጠራ/ፍልሰፋ ወይም የስራ ውጥን ብቅ ሲል ወደፊት የሚያመጣው የትርፍ ፍትፍት አፈሳ መሆን አለመሆኑ ይነገድበታል ። የሚያስጐመዥ የትርፍ ተስፋ ያለው ውጥን በናረ የካፒታል ዋጋ የአትራፊነት ተስፋውን ይቸበችባል ። እዚያ የስራ ውጥን ላይ ባለሀብቶች በሚሊዮኖች የሚቆጠር ገንዘብ ሲያፈስሱ ዱቤ የትርፍ ፍትፍት እየገዙ ነው ማለት ነው ። በተፈላጊነት ሽሚያ የአክሲዮን እጣ/ድርሻ ዋጋው ሲንርም ያው ነው ። የገዛውን አክሲዮን ከወራት በኋላ አትርፎ የሸጠም ወደ ኪሱ የሚያስገባው ትርፍ ገና በተጨባጭ ካልታየ የተስፋ ሲሳይ ላይ የሚወራረድ ነው ። የተስፋው ትርፍ ተስፋ ሆኖ ከቀረ የተስፋ ሀብት ገዥዎች ቀሊጥ ይሆናሉ ማለት ነው ።
የአክሲዮን ኩባንያ ማቋቋም ውስጥ ጨበጣ ሊሞከር እንደሚችል ሁሉ በፍልሰፋም ጨበጣ ሊያጋጥም ይችላል ። አሜሪካዊቷ ጉብል ኤልሳቤት አን ሆምስ የመካከለኛ መደብ ቤተሰብ ልጅ ነች ። እንደ የ ማይክሮሶፍቱ ቢል ጌትስና እንደ አፕሉ ስቲቭ ጆብስ የተዋጣለት ስራ ፈጣሪና ሀብታም የመሆን ምኞቷ ጽኑ ነው ። በሳይንስና በኮምፒዩተር መስክ ፈጣሪ ለመሆን ጥሩ እውቀት በማስጨበጥ ዝነኛ በሆነው ስታንፎርድ ውስጥ የኮሌጅ ትምህርቷን ለመከታተል የገባችውም ይህንኑ አቅዳ ነበር ። በስልጣኔ ሀዲድ ላይ በፈር ቀዳጅነት ስሟን ለመትከልና ለመክበር ወደ ባዮቴክኖሎጂ አማተረች ። ለዚህም ኬሚካል ኢንጂነሪንግ ማጥናት አዋጭ በር እንደሚሆን አሰበች ። በስታንፎርድ ዩኒቨርሲቲ ውስጥ ስለኬሚካል ኢንጂነሪንግ ምንነት የሚያስተዋውቀውንና ስለመድሃኒት አሳጣጥ መሳሪያዎች የሚያስገንዝበውን ኮርስ ተከታተለች ። ከላቦራቶሪ ጋር ለመቆራኘትም ስትል መምህሯ እንዲያቀራርባት አድርጋ በላቦራቶሪ ውስጥ ምርምር ያደርግ የነበረን የ ፒኤችዲ ተማሪን በረዳትነት ግልጋሎት ተለጠፈች ። ትምህርት በሌለበት ክረምት ውስጥ ጂኖም በሚባል የሲንጋፖር ተቋም ውስጥ ገብታም የታማሚዎችን ናሙና በመርፌና በጥጥ ዘንግ እየወሰዱ የመፈተሽ ስራ ውስጥ ስትሳተፍ ትከርማለች ። ስትመለስም ከከረመችበት ልምድ ተነስታ በመርፌ ደም ከመቅዳትና ከማከም አሮጌ ዘመን ወጥቶ ከዛሬው የመረጃና የኮምፒዩተር ዘመን ጋር የተጋባ አዲስ ጥበብ በማግኘት ጥረት ውስጥ ትጠመዳለች ። እንቅልፍ እስከማጣት በሚሄድ ብርታት ንድፍ የማውጣቱን መፍጨርጨር ትያያዘዋለች ።
የፈጠራ ራእዩዋ የሰዎችን በህክምና ባለሙያዎች ላይ ጥገኛ መሆን የሚያቀል ምርመራን በፍጥነት የሚያሳይና ባስፈለገ ጊዜ የምርመራ ውጤቱን ከርቀት ወደ ሀኪም ለማስተላለፍና የህክምና ምክር ለመቀበል የሚያስችል በቀላሉም ከቦታ ወደ ቦታ የሚዘዋወር ብልጥ የቴክኖሎጂ ውጤት መፍጠር ነው ። ለዚህም ውጥኗ የባለቤትነት መብት ማመልከቻ ታስገባለች ። ህክምናና ምርመራን ከሚጠቁሙት ቴራፒ እና ዲያግኖሲስ ከሚባሉ ቃላት ቴራኖስ የሚል ዲቃላ ስም ፈጥራ ለፍልሰፋ የስራ ውጥኗ መታወቂያ ታደርግና መጪ ኩባንያዋን ትጠነስሳለች ትምህርቷን አቋርጣ ። በላቦራቶሪ ምርምሩ ጊዜ ታግዘው የነበረ የ ፒኤችዲ ተማሪ ከተመረቀ በኋላም ስለውጥኗ ታዋየውና ከአማካሪነት ባልዘለለ የስራ ድርሻ አብሯት እንዲሰራ ታደርጋለች ። ወጣቷ የማሳመን ክህሎት ከእድሜዋ በላይ ያላት ነች ። የፈጠራ ጅምሯም ፈር ቀዳጅነት አፈሳ ትርፍ በማስገኘት የሚያማልል ነው ። በእነዚህ ጥንካሬዎች አማካይነት ለፈጠራ ጅምሯ ንዋይ የሚያፈስ ከዚህም ከዚያም መሳቡን ትገፋበታለች ።
የገንዘብ ካፒታል ከበረከተ ደግሞ የባዮ ኬሚስትሪ ባለ እውቀቶችንና ኢንጂነሮችን ቀጥሮ የማሰራት አቅም ተሟላ ማለት ነው ። እናም የሚያስፈልጓትን አይነተኛ ባለሙያዎች ቀጥራ የፈጠራ ሚስጥርን በመጠበቅ ስም ከእሷና ከቅርብ ሚስጥረኞቿ ጋር ካልሆነ በቀር ባለሙያ ለባለሙያ ቀጥተኛ ግንኙነትና የመረጃ ልውውጥ እንዳያደርጉና ምንም ሚስጥር ወደ ውጭ እንዳይወጣ ቁጥጥር አጥብቃ የኩባንያ ጥንስሷን ፍልሰፋ በተቀጣሪዎች የማሳካት ትግሏን ትቀጥላለች ። ስራው በሚካሄድበት ቤት ውስጥ የሰራተኞችና የጠበብቶች እንቅስቃሴ በእይታና በጥበቃ ክትትል ውስጥ ነው ። የሚቀጠርም ሆነ የሚሸኝ ሰው ሚስጥር የመጠበቅ ግዴታ ይፈርማል ። መጠየቅና መጠራጠር የጀማመረ ሰው ወይም ታማኝነቱ ያጠራጠረ የትኛውም ሙያተኛ ወዲያው ተሸኝቶ በሌላ ይተካል ።
በኤልሳቤት የፈጠራ ባለቤትነት መዳፍ ውስጥ የቴክኖሎጂና የባዮ ኬሚስትሪ ጠበብቶች እየተፈራረቁ የወጣቷን ራእይ እውን ለማድረግ ለፍተዋል ። መጽሀፉ ውስጥ በሰፈረው መረጃ መሰረት በተፈለገው ፈጠራ ስኬት ላይ ግን ትልቅ እክል የፈጠረው ከአንዲት ጠብታ ደም ብዙ አይነት ምርመራ ማድረግ በአንድ መሳሪያ ላይ አስቸጋሪ መሆኑ ቅንጣቷን የደም ጠብታ አቅጥኖ ለብዙ ምርመራ ማዋል በውጤት ጥራትና አስተማማኝነት ላይ ተጽእኖ ያለው መሆኑ ከደም ቧንቧ የደም ናሙና መውሰድና ከቅንጣት የደም ስር ናሙና መውሰድም እንደ ምርመራ አይነት ልዩነት የሚያመጣ መሆኑ ነበር ። የደም ምርመራን እስከ ካንሰር ድረስ በመፈተሽ ስራ ላይ የተሰማሩ ጠበብቶችና በመመርመሪያ መሳሪያው አስተናነጽ ላይ የሚሰሩ ኢንጂነሮች የአስተናነጽና የምርመራ መሳለጥን የሚመለከት መረጃ ቀጥታ እንዳይለዋወጡ መደረጉም ራሱን የቻለ እንቅፋት ነበር ። ያም ሆኖ ታሪካዊ የተባለለት ፈጠራ አደባባይ ላይ ፕሮፓጋንዳዊ ንፋስ ፈጥሮ የፍተሻ ደም ምርምራም እስከ ማድረግ መሄዱ አልቀረም ። ተደረገ የሚባለው ምርመራ ግን በመደበኛ ላቦራቶሪ የተመረመረ ውጤትን እንደ ትኩስ ውጤት ከማሳየት ወይም በ ተፈጠረው መሳሪያ ሆድ እቃ ውስጥ የተለመደ የምርመራ መሳሪያ አድርጐ ከማስመሰልና በሲሪንጅ ደም ከመቅዳት ያመለጠ አልነበረም ።
እንደዚያም ሆኖ የቅጥፈቱ ጥብቅ ሚስጥራዊነት የፈጠራው አጓጊነትና በዝናው ውስጥ ስም ያላቸው ጠበብትና ኩባንያዎች የመሳተፋቸው ነገር የኩባንያውን የካፒታል ዋጋ በአጭር ጊዜ ውስጥ ከዘጠኝ ቢሊዮን ዶላር እንዲዘል አድርጐታል ። ሳተናዋ ኤልሳቤትም የኩባንያውን ግማሽ ዘለል ባለድርሻነት የራሷ አድርጋ ማቆየትና የጥቂት ቢሊዮኖች እመቤት መሆን ችላ ነበር ። ከቴራኖስ ጋር የተነካካ ሰራተኛም ሆነ ድብቅ ወሬ አነፍናፊ ጋዜጠኛ የአፈና ክትትል ይገጥመዋል ። የፈጠራ ሚስጥርን በማውጣት ተጠያቂነት የሚያስፈራራው አፍ መዝጊያና ማሰነካከያም የዋዛ አልነበረም ። ይህንን ሁሉ ለመብለጥ በቻለ ጠንቃቃ ፍልፈላ የ ቴራኖስ ገመናዎች ሲጋለጡ ግን ያ ሁሉ ቢሊየነርነት አመድ ሆነ ።
ይህ በአንድ የፈጠራ ስራ ጅምር ኩባንያ ያየነው ከተለያየ አቅጣጫ የንዋይ አሰባሳቢነት ስለጠቅላላው የካፒታሊስት ኢኮኖሚ እንቅስቃሴ ትንሽ ስእል ይሰጠናል ። በካፒታሊስት ኢኮኖሚ ውስጥ ተወዝፎ የሚያንቀላፋ ገንዘብ የለም ። የኢንሹራንስ ገንዘብ በባንክ የተቆጠበ ገንዘብ የጡረታ ዋስትና ገንዘብ በምንዛሪና በሰነድ ያለ ገንዘብ ሁሉ ገንዘብ እንዲያረባ ይንቀሳቀሳል ። በብድርም መልክ ይሁን በአክሲዮን ግብይትና በኢንቨስትመንት መልክ ወፍራም ወለድ ወይም የተስፋ ጮማ ወደ ታየበት ይፈስሳል ይገላበጣል ። እዚህ ላይ ነው በኩባንያዎች ተንቀሳቃሽና የማይንቀሳቀስ እውነተኛ የሀብት እሴትና በንዋይ መዛግብት በሚታይ ሀብት መካከል ክፍተት የሚፈጠረው ። በ ቴራኖስ ኩባንያ እንዳየነው ገና እጅ ውስጥ ያልገባን የተስፋ ትርፍ የሚሻማ ብዙ ንዋይ ሊሰባሰብ ይችላል ። ለስራ ቦታ ለአስተዳደራዊ ስራ ለፍልሰፋና ዲዛይን ለማሻሻልም ሆነ ለመረታ ስራ ገንዘብ ይወጣል ። ያመረቱትን ተፈላጊ አድርጐ በአትራፊ ዋጋ መሸጥ ራሱን የቻለ ስራ ነው ። እዳ አላላውስ ቢል ወይም ኪሳራ ቢመጣ ገመናን ደብቆ በስራ መስፋፋት ስምም ሆነ ተሸጦ ባላለቀ እጣ ስም የአክሲዮን ሽያጭ ሊካሄድ ይችላል ። እንዲህ ሲደረግ ኩባንያው የሚያጓጓ አትራፊ ተደርጐ እንዲቆጠርና የሚሸጠው አክሲዮን ተሻሚ እንዲያገኝ ወፍራም የትርፍ ድርሻ ለነባር ባለአክሲዮኖች የመክፈል ቴአትር ሁሉ ሊሰራ ይችላል ። ለትርፍ በተሰማሩ ልዩ ልዩ የስራ ድርጅቶች ውስጥ ሰዎች ብዙ ብልጣ ብልጥ ነገር ሊሰሩ ይችላሉ ። ጮማ የትርፍ ተስፋ ያለውን ፈጠራንም ሆነ የጅምር ስራን አራክሰው ገዝተው በአንዴ የሚከብሩ እንዳሉ ሁሉ የባለቤትነት ድርሻ በያዙበት ኩባንያ ውስጥ የተደበቀ የእዳ ክምችትና የክስረት ሚስጥር ደርሷቸው የአክሲዮን ድርሻቸውን በጊዜው የገበያ ዋጋ ጆሮ ግንዱን ብለው የሚያመልጡ ይኖራሉ ። ሄዶ ሄዶ ግን መሞኛኘቶች የማይደበቁበትና ክስረትን በአዲስ የካፒታል እርሾ ወደ አትራፊነት መቀልበስ የማይቻልበት ጊዜ ይመጣል ።
የየአገሩ የኢኮኖሚ ህይወት የራሱን የአጋላጭነትና የኦዲተርነት ስራ ራሱ በራሱ ይሰራል ። በሂሳብ መዛግብትና በሰነዶች ላይ ያለ የሀብት ቁልሎችን ከተጨባጭ ሀብት ጋር ያገናዝባል ። የትርፍና የኪሳራ ሂሳቡ እነ ማንንና እነ ማንን እንደሚመለከትና ምን ያህል እንደሆነ ያሳያል ። ኢኮኖሚው መንቀሳቀስ ይቸግረዋል ። ከበረ አተረፈ ተስፋፋ ሲባል የነበረ የንዋይ የአምራችም ሆነ የግንባታ ኩባንያ አንድ እለት ላይ በእዳ የተሞላ ሆኖ ሊገኝ ይችላል ። ፋፋልኝ የተባለ የአክሲዮን ድርሻ በአንድ ጀንበር ቀሊጥ ሊሆን ይችላል ። ከበሩ የተባሉ ሰዎች ያለ የሌለ ንብረታቸው በእዳ ተይዞ ባዶ እጃቸውን ሊያጨበጭቡ ይችላሉ ። ኢንዱስትሪዎችና ገበያዎች በአንዴ አፋቸውን ከፍተው ሊደነዝዙ ይችላሉ ። ሰራተኞች ስራና ደመወዝ አልባ ሊሆኑ ይችላሉ ። የወረቀት ገንዘብ ይዞ ቢዞር የሚገዛ ነገር ሊጠፋ ይችላል ። ወይም የሚሸጡ ነገሮች ገዥ አጥተው ነጻ ቀረሽ ሊሸጡ ወይም ሊደፉ ይችላሉ ። እከሌ አገር ላይ ወይም አለም ላይ የኢኮኖሚ መቆራመድ ደረሰ የምንለው ህይወት ያጠራቀመችውን ይህንን መሳይ የሂሳብ ሚዛን በአደባባይ ስታሳጣው ነው ።
በእኛም አገር የመንግስት ግንባታዎችና የኢኮኖሚ መስተጋብር ውስጥ ጥፋቶችንና ጦሳቸውን እጅግ ባልከፋ ደረጃ ለማየት ችለናል ። በግንባታና በፍብረካም ሆነ በሌላ መስክ የራስን የሙያና የጥበብ አቅም ማበልጸግና ማደራጀት በመሰረቱ ትክክልና ሊተው የማይችል ተልእኮ ነው ። ይህ ግን በእኛ አገር የልማድ አሰለጣጠን ውስጥ እንደሚደረገው ሳይችሉ እችላለሁ እያሉና በቀጣሪ ኪሳራ እየተለማመዱ የሚወጡት አቀበት አይደለም ። ለየደረጃው የሚመጥነውን አስፈላጊ የሙያ ክህሎት በስልጠና ማስታጠቅ ተቀዳሚ ነው ። ሰልጥኖ በስራ ሲሰማሩም በየሙያው በኩሮች ስር እየተገሩ መግባት እንደ ስርአት ሊስፋፋ ይገባዋል ። ለእኛ አገር እንግዳ የሆነ ማምረቻም ሆነ የአገልግሎት መስጫ በማስገባት/በመገንባት ጊዜም ከመነሻው የመለዋወጫን ጉዳይ የስራ መሳሪያውን የማንቀሳቀስና የመጠገን አቅምን ጉዳይ በቅጡ አጥንቶ መሰናዶን ማቀለጣጠፍ ግድ ነው ። የስራ ተቋራጭነትም ለጥራታዊ ውጤት የሚያበቃ ክህሎትንና ጥበብን ከቴክኒካዊ መሰናዶ ጋር ሳያሟሉ በድፍረት ዘው የሚባልበት አይደለም ።
የአገራችን የስራ ተራክቦ በጉድለቶች የተሞላ ስለሆነ በፕሮጀክቶች ክንዋኔ ውስጥ ከቅልጥፍና ይልቅ መዝረክረክ አንዱን የስራ አይነት ወይም ምእራፍ ጨርሶ ሌላው ላይ ወገቤን ማለት ግድፈቶችን ከመጀመሪያው አንስቶ አለመቆጣጠር እንከኖች ሲታዩ ከማረም ይልቅ የሀሰት መረጃ ውስጥ የምርት ተቀባይነትን ፈትሾና አቃንቶ ተፈላጊነትንና ተመስጋኝነትን የሚመግብ አምራችነት ችግር ሆኖ ብዙ ብክነት ደርሷል ። የሜቴክ የትራክተር ፋብሪካ ያልተሸጠ የምርት ክምችት አንዱ መታያ ነው ። የሜቴክ ጥራት የለሽ ስራ በህዳሴ ግድብ ግንባታ ውስጥ ተለባብሶ መቀጠልና ማለፍ ችሎ ቢሆን ኖሮ በኢትዮ ሱዳንና ግብጽ ግንኙነትና በኢትዮጵያ የአባይ ውሃ መብት የቅርብ ተጠቃሚነት ላይ መዘዘኛ ጉዳት ባደረሰ ነበር ።
በውጭ ብድር ላይ ተመስርተው በሚካሄዱት መንግስታዊ የትራንስፎሜሽን ግንባታዎች ውስጥ ስር የሰደዱት ከቡጥቦጣ ጋር የተወራረሱ የጥራት እንከናምነት የመጓተት ያለ መቀናጀትና የመገተር ችግሮች በፕሮፓጋንዳ ተለባብሰው ቀጥለው ቢሆን ኖሮ ኢትዮጵያ ትገባበት የነበረው የንዋይና የኢኮኖሚ ቀውስ የከፋ ይሆን ነበር ። ምክንያቱም እነዚህ ግንባታዎች ሳይጠናቀቁ መተጓጐላቸው ለማለቅ ሌላ እዳ መፈለጋቸውና የረባ የአትራፊነት ሚና ውስጥ ሳይገቡ በእዳ ክፍያ መቀደማቸው የማይደበቅ የኢኮኖሚ መታነቅ ለማስከተል እየተዳረሰ ነበር ። እነሱ ሳይጠናቀቁ አሁን እንደታየው የእዳ ወለድ ክፍያው ደርሶ ማምለጫ መንገድ ባሳጣን ነበር ። አበዳሪዎችም በትእዛዝ ቀረሽ ድርድር የኢኮኖሚ አከርካሪ የሆኑ አውታሮችን ለመቆጣጠር ይቀላቸዋል ። ምክንያቱም እንቢ ብሎ የመገዳደር ነጻነታችን ን ጥገኝነት ሰርቆናል ። ልማታችን የብድርና የእርዳታ ጥገኛ ነው ። የግብርና ውጤቶች ወደ ውጭ ላኪነታችንም በጥራት በብዛትና በጊዜ አክባሪነት ረገድ የማይዋዥቅ አስተማማኝነት ስለሌለው በተወዳዳሪነት የመበለጥና በገበያ የመጐዳት ድክመት ውስጥ የኖረ ነው ። ከውጭ የምናስገባቸው ሸቀጦች ከምንሸጣቸው በላይ እጥፍ በጥፍ እያደጉ መጥተዋል ። የኢትዮጵያን የኢኮኖሚ ኑሮ በአንድ ሰው የቤተሰብ ኑሮ ብንመስለው ሰርቶ የሚያገኘው በየወሩ ሁለት ሺህ ብር ቢሆን የኑሮ ውጪው ግን አስር ሺህ ብር ቅም የማይለው መሳይ ነው ። ኢኮኖሚያችን ይህንን ያህል የጉድለት ሀብታም ሆኖ አበዳሪዎች የሚያበድሩን ለመልማት መፈራገጣችንን እያዩ ሰርተው ነግደው የመመለስ ተስፋ አላቸው ወይም በሌላ መልክ ሂሳብ ልናወራርድ የምንችልበት እድል ወደፊት ይኖራል በሚል እምነት ነው ። የተፈጥሮ ሀብትን ለቅሞ ምሶና አራብቶ እንዲያም ሲል አቀናብሮና ለውጦ ለውጭ የመነገድ አቅማችን እንደምናስበውና እንደሚጠበቀው አልመነደግ ብሎ ከሚቀነሰው እዳ ይልቅ የሚከማቸው እዳ እየገዘፈ ባለ ገንዘቦች እምነታቸውን ቢቀይሩና ብድርና እርዳታ ቀጥ ቢል እንኩቷችን ይወጣል ። አሁን ያለንበት ደረጃ የዚህ አይነት አቅመ ቢስነት ውስጥ ነው ።
ከሚሰፋው የንግድ ጉድለት ጋር ከልማት ስራዎች አክሳሪ ወጪና ከመንግስት ባንኮች የተበላሸ ብድር መበራከት ጋር የአገዛዙን ሲስፋፋ የቆየ የክርንና የቱልቱላ አፈና መረብ ጥሪት ተሻሚነት ደርባችሁ እዩት ። በዚህ ላይ ደግሞ ከ2006 አ.ም ወደዚህ እየተባባሰ የመጣው የፖለቲካ ቅዋሜ በኢኮኖሚ እንቅስቃሴና በቱሪዝም ገቢ ላይ ያሳድር የነበረውን ተጽእኖ እንዲሁም የኢትዮጵያ ተወላጆች ወደ አገር ውስጥ የሚልኩትን የውጭ ምንዛሪ ከህጋዊ መንገድ በማውጣት ሲያደርጉ የነበረውን አድማ ጨምሩበት ። የውጭ ምንዛሪ ምንጮች በጠበቡበት በዚህ ሁኔታ ውስጥ ብድርና እርዳታ ብንነፈግ ከውጭ ከምናስገባቸው ገፍ ነገሮች ውስጥ ጥቂቶቹን እን መወጣት ባዝረጠረጠን ነበር ። የነዳጅ የመድሃኒት የዘይትና የስንዴ ፍጆታን የሰው ሰራሽ ማዳበሪያንና የተያያዥ ነገሮችን ግዥ ለጥቂት ወራት እን ምኑን ከምን አድርገን መሸፈን እንችል ነበር ? ገበያው እጥረት በእጥረት ሆኖ የብር አቅም መውደቅና የኑሮ መናር እነዚህ መልሰው የፖለቲካ አለመረጋጋቱን ማባባስ የፖለቲካ አለመረጋጋቱ መባባስ በምላሹ የኢኮኖሚ ተግባርንና በስርአትና በህግ ውስጥ መኗኗርን ማሰነካከል የእጥረትና የችግር ግሽበት የወሮበላነት ግሽበት የስደት ግሽበት የመንግስት መፈረካከስ ከተከተለማ ምን ይውጠናል ።
እንዲህ ያሉ ቁልቁለቶች ያሉት የቀውስ አደጋ ደጃፋችን ላይ በሚንቆራጠጥበት ደረጃ ላይ ነበር በ2010 አ.ም ወርሃ መጋቢት ውስጥ የአብይ መንግስት የመጣው ። ከእሱ መምጣት ጋር የተገላለጡት ችግሮች በቀውስ ለመንኮት ቅርብ እንደነበርን የሚጠቁሙ ነበሩ ። የአብይ መንግስት ኢኮኖሚው ውስጥ ያለውን ጦሰኛ ገመና ሳይሸፋፍን ማሳየቱና ትንፋሽ ማግኛ ከመፈለግ ጋር አደጋውን ለማራቅ መፍጨርጨሩ በዋዛ የማይታይ ቁም ነገር ነው ። በዚህ ቁም ነገራምነት ውስጥ በውጭ የሚገኙ የኢትዮጵያ ተወላጆችና ከኢትዮጵያ አለመቃወስ ጋር ጥቅማቸውን ያጐዳኙ የተወሰኑ ወዳጅ አገሮች ቀጥተኛና ኢቀጥተኛ ውለታ ሰርተዋል ። ይሁን እንጂ ዛሬም ያለ ብድርና እርዳታ መላዋስ ያለመቻል አቅመቢስነት ጋማችንን እንደያዘው ነው ። በባለጸጐቹ አገሮች ቅን አሳቢነት ዘንድ ድንበር ዘለል ኩባንያዎቻቸውን ከማይነጥፉ የኢኮኖሚ አውታሮች ጋር ለማጣባት መቁለጭለጭና ማሳሳቅ እንዳለ መረዳት አይከብድም ። ለውጭ ምንዛሪ ችግርና ለቴክኖሎጂ ጉርሻ ተሸንፈን ድንበር ዘለሎች የኢኮኖሚ አከርካሪያችን ድረስ እንዲስፋፉ ከፈቀድንላቸው ዞሮ ዞሮ የፖለቲካ ኢኮኖሚ ሰላማችን ባልቦላ በእነሱ እጅ ይገባል ። ተግባራዊ ትልማችን ቴክኖሎጂያቸውንና ኢንቨስትመንታቸውን የሁለገብ ልማታችን መንደርደሪያ በማድረግ ራሳችንን የሰመረለት የውጭ ምንዛሪና የቴክኖሎጂ አፍላቂ ማድረግ ከሆነ ደግሞ የምንሰራው የሰላማችንን ባልቦላ በዋነኝነት ወደ ራሳችን ለማዞር መሆኑ ነው ። የኢኮኖሚ ማሻሻያ ስኬትና ውድቀት ድንበሩ ያለው እዚህ ላይ ነው ።
የአብይ መንግስት እየተሰናዳበት ያለው የኢኮኖሚ ማሻሻያ በውጭ ምንዛሪ የደረሰብንን እጥረት ከማስተንፈስና የውጭ ብድር ጫናን ቀንሶ እንደገና ያለ ስጋት ለመበደር ከመቻል ያለፈ እንደሆነ ያስታውቃል ። ለማሻሻያው የተሰጠው አገር በቀል ኢኮኖሚ ግንባታ አልፎ ሂያጅነቱ እስከምን ድረስ እንደሆነ ምን ምን ዘላቂና ቁልፍ ኢላማዎችን በመምታት ላይ እንዳነጣጠረ በተራ ቋንቋ ማስረዳቱ ለግስጋሴ እጣችንም ለህዝብ ግንዛቤም ይበጃልና እንጠብቃለን ። የአብይ መንግስት እንዲያስገነዝበን የምንጠብቀው በአስር አመት ወይም በሰላሳ አመታት ስለምንደርስበት ምእራፍ በሙያ ጽንሰ ሀሳቦችና ቃላት የሚያወሱ ነገሮችን አይደለም ። ተሰነጣጥረውም ቢሆን በሰዎች ጭውውቶች ውስጥ የሰማኋቸውንና ለራሴም የሚያሳስቡኝን ነገሮች ሰብሰብ አድርጌ ላስቀምጥ ።
እስካሁን የነበረው ልማት የውጪ ብድርና እርዳታን በዋናነት ምርኩዙ ያደረገ መሆኑና በሀብት አስተዳዳር ድክመት በቡጥቦጣ በብክነት በጥራት እንከን በመንቀርፈፍና ባልተገባ ወጪ የተጠቃ መሆኑን ይህም ጉዳት ጥፋቶች በትኩሱ የመጋለጥ የመጠየቅና የመታረም እድል ባለማግኘታቸው መሆኑን ከላይ አስቀምጠናል ። በሀሰት ሪፖርትና በፕሮፓጋንዳ እየተለባበሰ ይህ ሁሉ ብልሽት ሊጠራቀም የቻለው አንድ ፓርቲ የአገሪቱ ዙፋንም ገዥም ቢሮክራሲም ሆኖ ስለቆየ ነው ሊባል ይችል ይሆናል ። ግን የቻይና ኮሙዩኒስት ፓርቲ እንደኛው አገር ህወሃት/ኢህአዴግ ዙፋንም ገዥም ቢሮክራሲም ሆኖ ሳለ ኢኮኖሚውን ማንደርደር ተሳክቶለታል ። ስለዚህ የፓርቲ መረባዊ ዋጤነት የሁሉ ችግር ምክንያት መሆን አይችልም ። ከዚያ ባሻገር የነበሩ/ያሉ ምክንያቶች በደንብ ተንጠተው መታወቃቸው በመፍትሄያቸው ላይ ሰርቶ ለመራመድ አስፈላጊ ነው ። እንደሚመስለኝ በእኛ አገር የጥርነፋ ዋሻ ውስጥ ለአገር የመታመን ለብሄር/ለጐጥ የመታመንና ለግል ኪስ የመታመን ፍላጐቶች እየተሻኮቱ አገሪቱን የሀብት ቅርምት ሜዳ አድርገዋት ቆይተዋል ። የትጉህና የፈጠራዊ ሰራተኝነት ማነስ ሳይሰሩ መብላትና ያለ ስራ መወዘት እንደማትረፍ መቆጠሩ አውቆ ማጥፋትና ሲጠፋ ደንታ ቢስ ሆኖ ማየት የማያሳፍር የኑሮ ልማድ ከመደረጉም በላይ የፖለቲካ መበቀያም መሆኑ ተጨማሪ ምክንያቶች ይመስሉኛል ። ውጭ ባሉ የኢትዮጵያ ተወላጆች ዘንድ ያለውን ለአገር የመቆርቆር ጥረትም ገዥ መንግስትን የመጣል ትግል ተጭኖት ቆይቷል ። እነዚህ ሁሉ የየራሳቸውን አስተዋጽኦ ሳያደርጉ አልቀሩም ። የኢኮኖሚ ማሻሻያውና የፖለቲካ ማሻሻያው ተጋግዘውና ተሳልተው የመቦጥቦጥና የማድፋፋት ዘመንን የሚያቋርጥ የስልተ ኑሮ ለውጥ ያመጣሉ ብለን ተስፋ እናደርጋለን ። ገመናውን ቶሎ ቶሎ የሚያይ የሚያሳጣና የሚያጸዳ ፈጠራና ታታሪነትን የሚያስፋፋና የሚኮረኩር ስርአት ይተከላል ብለን እንጠብቃለን ።
በዚህ አጠቃላይ ስእል ውስጥ በውጭ ያሉ የኢትዮጵያ ተወላጆች ለዘመድ የኑሮ መደጐሚያ ገንዘብ ከመላክ ባሻገር አገራቸውን የውጭ ምንዛሪ አስተማማኝ ማስቀመጫ ያደረጉበት ለስራ ከፈታ ንዋይ አፍሳሽነታቸውና ጥበብ አስገቢነታቸው የተሟሟቀበት ለውጥ ተጨባጭነቱ ሩቅ እንደማይሆን እንገምታለን ። የአገሪቱ የስልጣን አእማድ ከአንግዲህ በመንግስትነት የተቀመጠን ቡድን ማኩረፍና መተናነቅ አገርንም ጨምሮ የሚጐዳበት ታሪክ ይቀየራል ብለን እንጠብቃለን ።
የህወሃት/ኢህአዴግ ገዥዎች ያመሰኩት በነበረው የአብዮታዊ ዴሞክራሲ መስመር ያልተጠመቀ ወይም የእነሱን ገዥነት የተቃወመ ሁሉ የኒዮ ሊብራሎች ተላላኪና አቀባባይ ነው ይሉን ነበር ። ዛሬ አመለካከታችን ሊብራል ነው ባይ ፖለቲከኞች ጭምር የኢትዮጵያ አየር መንገድን ኢትዮ ቴሌኮምንና የኤሌክትሪክ ሃይልን የሚመለከት ከፊል ሽያጭ ይካሄዳል ሲባል ሀብታችን በድንበር የለሽ ኩባንያዎች እንዳይታለብ የኢኮኖሚያችን አከርካሪ እንደ ኬንያና ታንዛኒያ በውጭ ባለቤትነት እንዳይያዝ የሚል መብከንከን ውስጥ ሲገቡ ታይቷል ። ይህ ጤናማ መብከንከን ነው ። ማሻሻያውም ለዚህ መብከንከን የጠራ ምላሽ መስጠት ይገባዋል ። የምንሸጠው በውጭ ምንዛሪ እጦት እጃችንን ተጠምዝዘንና እዳ/ኪሳራ ያበራከቱብንን ፕሮጅክቶችና የልማት ድርጅቶች ለመገላገል ብለን ነው ? ወይስ ሽያጫችን ለኢኮኖሚያችን ጤናማ ጉዞና መዋቅራዊ ቅንብር አስፈላጊ ሆኖ ነው ? በየዘርፉ ለውጭ ኩባንያዎች የሚቀርበው የሽያጭ ምጣኔ ምን ያህል ነው ? በእነዚያ ሽያጮች አማካይነት ኢኮኖሚያችን የሚያገኛቸው ጥቅሞች ምን ምን ናቸው ? በጥቅሉ የተወሰኑ ነገሮችን ወይም ድርሻዎችን በመንግስት ይዞታ ስር አቆይቶ ሌሎችን ወደ ግል የማዛወሩ ቅንብር በምን በምን የኢኮኖሚ ግስጋሴና የህብረተሰብ የኑሮ ለውጥ ውጤቶች ላይ ያነጣጠረ ነው ? የኢኮኖሚ ማሻሻያው በአብራኩ ውስጥ የስኬት ትርታዎችን እየኮተኮቱ የአገር መመኪያ የሆኑ ሻምፒዮን ኩባንዎችን የማፍራት አላማ ምን ያክል አዝሏል ?
በዚህ ጽሁፍ መነሻ ላይ ያየነው የወጣቷ አሜሪካዊት የስራ ፈጠራ አምታችነት በተስተካከለ ክትትልና ማጣራት በቶሎ ሊታረም የሚችል ነበረ ። ለተለያያ ስራ ከፈታ ብዙ ገንዘብ ከህብረተሰቡ ማሰባሰብ የሚያስችለው የአክሲዮን ገበያ በአገራችን ተቋቁሞ በኢኮኖሚያችን ህይወት ውስጥ ሲሰረጫጭም ባልተፈጠረ ሀብት ላይ ወይም በእዳና በክስረት ላይ ሀሳዊ የአትራፊነት አረፋ ተኩረፍርፎ ኢኮኖሚውን በአንዴ እንዘጭ የሚያደርግ ጣጣ እንዳይከማች የሚጠብቅ ስርአት ማበጀት ይቻላል ። ስርአታዊ አስተዳደሩ እስካዋጣ ድረስ ለማህበራዊ ዋስትና የሚጠራቀምና ለበጐ አድራጐ የሚዋጣ ገንዘብ ሁሉ ለትርፍ ርቢ እየዋለ የመቅለጥ አደጋ ሳይደርስበት ድህነትን ለማዳከም የሚያስችል አቅሙ ሊሰፋ ይችላል ። በእዚህ ላይ ከብድር ጫናና ከጉድለታም የወጪ ንግድ ወጥቶ የተጣራ የአትራፊነት ውጤት ላይ መድረስን ከወዲሁ የሚያስተማምን ዘርፈ ብዙ ነጋዴነትን ማዋቀርና በቀውስ ያለ መበገር አቅምን ይፈጥራል ። ያደጉት የሩቅ ምስራቅ እስያ አገሮች ቁሳቁስ በመሸጥ ብቻ የተጣበቡ አይደሉም ። ሰው ሰራሽና ተፈጥሯዊ ቅርሳቸውን የትምህርት ገበታቸውን የዘመናዊና የባህላዊ ህክምና አገልግሎታቸውን የመዝናኛና የጨዋታ አምባቸውን የምግብ የሙዚቃ የውዝዋዜና መሰል የጥበብና የባህል ሀብታቸውን ለተፈላጊነት እንደሚሆን አሰማምረው የትርፍ ምንጭ ማድረግ ችለዋል ። የህንዶች ነጋዴነት የተፈጥሮ ጸጉር እስከ መቸብቸብ የሰፋ ነው ። በኢኮኖሚያቸው ውስጥ የፊልምና የሙዚቃ ኢንዱስትሪያቸው አትራፊነት ጉልህ ድርሻ አለው ። ደቡብ ኮሪያውያንን ከባህላዊ ቅርሳቸው አልፈው በጊዜያችን የፊልምና የሙዚቃ ንግድ ውስጥ ምእራባዊውን ዘይቤ ከራሳቸው አሻራ ጋር አጣጥመው ድንበር ዘለል ሻጭ ለመሆን ችለዋል ። እነ ቻይናና ህንድ ታይላንድና አረብ ኤምሬቶች ገበያ አፈላልጐ በመሸጥ ላይ ብቻ የተንጠላጠለ አይደለም የወጪ ንግዳቸው ። ለየትኛውም አይነት አላማ የመጣ ጐብኚ ሸቀጥ አፍሶ ሂያጅ ነው ። በቀጥታ ሸቀጥ ለማጋበስ ሲል አገራቸው የሚመጣ ነጋዴም በገፍ ነው ። ይህንኑ ንግድ በማስተናበር ዝና ያበጁ የሸቀጥ መናኸሪያ ከተሞችም አሏቸው ። እነዚህን መሰል አገሮች ከውስጣቸው የተነሳ የፖለቲካ ቀውስ ካልበጠበጣቸው በቀር ወይም የምእራብ ተቀጥላነትና የገበያ ጥገኝነት የጠናባቸው ካልሆኑ በቀር ከምእራብ የሚመጣ ተመላላሽ የኢኮኖሚ መቆራመድ በቀላሉ አያጥመለምላቸውም ። ቻይናና ህንድ በዚህ ብርታት ተጠቃሽ ናቸው ።
ኢትዮጵያ የኢኮኖሚ መዋቅሯንና አካሄዷን ጤናማ ማድረግ ከቻለች ከተለመደ የግብርና የማእድንና የፋብሪካ ሸቀጥ ባሻገር በአለም የታወቀች ነጋዴ ለመሆን የምትችልባቸው ነገሮች ጥቂት አይደሉም ። የባህል አልባሳቷ ኢንዱስትሪያዊ ቅንብር ቢያበጁ የቱሪዝም ተቀጺላ ከመሆን አልፎ የሄደ የሲሳይ ምንጭ መሆን ይችላሉ ። የራሱ በተለይነት ያለው ዝንጉርጉር ሙዚቃችንና ዳንኪራችን ከቤት እስከ ባህር ማዶ የተሻጭነቱ እድል ተቆነጠረ እንጂ አልተበተበተም ። ወጉ እንዳይቀር የሙዚቃው ኢንዱስትሪ ይባልልናል እንጂ የውዝዋዜና የሙዚቃ ጥናትና ምርምሩ ስልጠናው ፈጠራው መረታውና ንግዱ የተባ የስራ ክፍፍልና መረባዊ ቅጥልጥል ገና በአግባቡ አልፈጠረም ። መታወቅ የጀመረው ሙዚቃና ዳንኪራችን የጨቅላው ፊልማችን ኢንዱስትሪያዊ መዋለጃና መታወቂያ መሆን የመቻሉ ነገርም ገና በአግባቡ አልተጤነም ። በጤፍ መታወቃችንን ተገን አድርጐ የምግብ ሀብታችንን በጤናማና በጥበባዊ የምግብ አዘገጃጀት እየከሸኑ በአለም ዝነኛ የገቢ ምንጭ የማድረጉ እድል ገና በድፍኑ ያለ ነው ። ከእነዚህ ሁሉ ጋር በቱሪዝም የሚሸጥ የማይዳሰስና የሚዳሰስ ቅርስ ችግር የለብንም ። የአየር ንብረታችን ቡራቡሬነትና ገርነት የጸበል ውሃና የባህል ህክምና ሀብታችን እስክንነግድበት እየተጠባበቀ ነው ። በየአካባቢው ያለ አስገራሚ የአኗኗር ቅርሳችንን በድርጊታዊ ኑሮ መሞከር/መቅመስ ለሚሻ ጐብኚ የናሙና መኖሪያዎች አሰናድቶ የማስተናገድ ንግድ ወሬውም በወጉ ስለመታወቁ እርግጠኛ አይደለሁም ። የፖለቲካ ኢኮኖሚ ማሻሻያችን ይህንን ሁሉ ሊጨበጥ የሚችል ተስፋ ከብልህነትና ከማራኪነት ጋር መሬት እንዲያሲዝልን እንጓጓለን ።
የተዋጣለት የስራ ዘዴ ኮራጅ አሻሻይና ፈጣሪ መሆን ከአሁኑ ከጀመርን የአገራችን የስራና የገቢ መስኮች ከተባዙ በኢኮኖሚ ዝባቶች ከማንከስ ለመውጣት ስለመቻላችን ከወዲሁ እርግጠኛ መሆን እንችላለን ። በብድርና በእርዳታ ማነቆ የምስራቅም ሆኑ የምእራብ ጌታ አገሮች አንቀው በግሽበት ሊያዳፉን አይችሉም ። የውጭ ኢንቨስተሮች በሆነ ሰበብ ኩባንያዎቻቸውን ነቅለው ቢሄዱ ኢኮኖሚያችን ደንቀፍቀፍ ይል እንደሆን እንጂ አይዝረጠረጥም ። ወይም የውጭ ገቢያችን በአንድ ወይ በጥቂት ተላኪ ምርቶች ላይ ጥገኛ ከመሆን ስለሚላቀቅ የጌታ አገር ደንበኞች ገበያቸውን ቢነፍጉን የውጭ ምንዛሪ ብርክ አይዘንም ። አገር በቀል ኢኮኖሚ የተባለው ነገር ይህንን መሰሉን አንጻራዊ ነጻነት የሚያጐናጽፍ ይሆን ?
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
