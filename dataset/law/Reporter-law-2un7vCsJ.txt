የኢህአዴግ የግንባርነት ጉዞና ቀጣይ ፈተናዎቹ ።
በብንያም ነ መንበረወርቅ ።
የደርግ መንግስት መውደቅን ተከትሎ የታወጀው የ አዲሱን ስርአት ቁልፍ የመጫዎቻ ህጐችን በመቅረጽም ሆነ በአገሪቱ ሁለንተናዊ ህይወት ላይ በዋነኝነት በመወሰን ረገድ ከኢህአዴግ ጋር ለንጽጽር የሚቀርብ ሚና ቀርቶ ትርጉም ባለው መልኩ አሻራውን መተው የቻለ የፖለቲካ ሃይል ነበረ ወይም አለ ብሎ በድፍረት ለመናገር ያስቸግራል ። ኢትዮጵያ በይፋዊ የመድበለ ፓርቲ ስርአት ስር ያካሄደቻቸውን አምስት አጠቃላይ ምርጫዎች በክልልም በፌዴራልም ደረጃ በሰፊ ልዩነት በማሸነፍ አጋሬ ከሚላቸው ከስጋው ስጋ ከነፍሱ ነፍስ የእነሱ ፓርቲዎች ጋር በመተባበር ከቀበሌ እስከ ማእከል አገሪቱን በመቆጣጠር በግዙፍ የመንግስትና የፓርቲ የንግድ ተቋማት ላይ የያዘውን የበላይነት ሳያላላ በማስቀጠል የአገሪቱ ልብና ነፍስ ሆኖ ላለፉት ሃያ አራት አመታት ዘልቋል ።
ከዚህም ባሻገር ድርጅቱ በዘንድሮው ምርጫ በየህገ መንግስታቱ የመንግስት ትልቁ ስልጣን ባለቤት እንደሆኑ የተደነገገላቸው የአስፈጻሚው አካል የስልጣን ምንጭ የሆኑት ምክር ቤቶችን መቀመጫ ከአጋሮቹ ጋር በመሆን መቶ በመቶ በማሸነፍ ስላለፈው ብቻ ሳይሆን በመጪውም ጊዜ የግንባሩ ፈርጣማ ጡንቻ ሳይኮማተር እንደሚቀጥል ፍንጭ ሰጥቷል ። ግንባሩ አማራጭ የማይቀመጥላቸው ብቸኛ የለውጥ መንገድ መሆናቸውን የሚገልጽ ታርጋ እየሰጠ የሚተልማቸው የረጅም ጊዜ እቅዶችም ግንባሩ ከአገሪቱ እጣ ፈንታ ጋር ራሱን አጣብቆ ለመቀጠል ያለውን ቁርጠኝነት የሚያመላክት ነው ። በመሆኑም ያለፉት ሃያና ሰላሳ አመታት የኢትዮጵያን ሁኔታ ለመገንዘብ ብቻ ሳይሆን የወደፊቱንም አቅም በፈቀደ መንገድ ለመፈተሽ የሚቻለው ከሌሎች መካከል መሪ ተዋናይ የሆነውን የኢትዮጵያ ህዝቦች አብዮታዊ ዴሞክራሲያዊ ግንባር አደረጃጀት አሰራር ፖሊሲዎችና ስትራተጂዎች በመመርመር ነው ። ይህንን ግንዛቤ ውስጥ በመክተት በዚህ ጽሁፍ በቅርቡ አስረኛ ጉባኤውን ያካሄደውን ኢህአዴግ የግንባርነት ጉዞ በወፍ በረር በመዳሰስ ግንባሩ በድርጅታዊ አወቃቀሩ ላይ የሚታዩ ችግሮችን በመንቀስ በዚሁ ረገድ የሚጠቀሱ ፈተናዎችን ለመፈተሽ ይሞክራል ።
የግንባሩ ዘፍጥረት ።
የኢትዮጵያ ህዝቦች አብዮታዊ ዴሞክራሲያዊ ግንባር በዚህ ቀን ተቋቋመ ተብሎ የሚታወቅ ቁርጥ ያለ ቀን ባይኖርም የሁለት ፓርቲዎች ግንባር ሆኖ የመመስረቱ ወሳኝ ሂደት የተከናወነው በ1980/1981 አ.ም ነበር ። የግንባሩ መስራች አባላትም ህወሃት ነበሩ ። በኢህአዴግ በኩል የተዘጋጁ ሰነዶች እንደሚጠቁሙት ድርጅቶቹ በ1980 አ.ም ግንባር ለመፍጠር በመወሰን በ1981 አ.ም የጋራ ፕሮግራም በማውጣት ለአባላት እንዲበተን ተደረገ ።
ምንጫቸው ከኢትዮጵያ ተማሪዎች ንቅናቄ የሚቀዳው የእነዚህ ሁለት ድርጅቶች የግንባር ምስረታ የጸረ ደርግ ካምፑን አስተባብሮ አምባገነናዊ ስርአቱን ማስወገድና በድህረ ደርግ ኢትዮጵያም ቁልፍ ሚና መጫወት የሚችል ድርጅታዊ አቋም መገንባትን አላማው ያደረገ ነበር ። የግንባሩ አንጋፋና ሰብሳቢ የሆነው ህወሃት በ1967 አ.ም ተመስርቶ በኮሎኔል መንግስቱ ሃይለ ማርያም የሚመራውን ወታደራዊ መንግስት በትጥቅ ትግል ለመገርሰስ በሰሜን ኢትዮጵያ በተለይም በትግራይ አካባቢ ያደረገው ተጋድሎ ፍሬ እያፈራ ወደ መሀሉ አገር የመግፋቱ ጉዳይ አይቀሬ እየሆነ ሲመጣ ከትግራይ ክልል ውጪ ባለው የኢትዮጵያ ክፍል ተቀባይነት ሊኖራቸው ከሚችሉ ሃይሎች ጋር ግንባር መፍጠር አስፈላጊ ሆኖ ተገኘ ። ምንም እን ድርጅቱ ስልታዊም ሆነ ስትራቴጂካዊ ግንባር የመመስረት አስፈላጊነት ላይ አዎንታዊ አቋም ከወሰደ ያረፋፈደ ቢሆንም በወቅቱ የተነሳው መሰረተ ሰፊ አገር አቀፍ ግንባር የመፍጠር ጉዳይ ግን ጊዜ የሚሰጥ አልነበረም ። ለዚህ አላማ ስኬትም ህወሃት ከአህአፓ/ኢህአሰ በተነጠሉ ጥቂት ግለሰቦች በነጻ አውጪ ንቅናቄው ድጋፍ ራሱን በኢትዮጵያ ህዝብ ዴሞክራሲያዊ ንቅናቄነት ያደራጀውና በፕሮግራምም ተመሳሳይ ከሆነው ህብረ ብሄራዊ ሃይል ጋር ግንባር ለመፍጠር በመወሰን የጋራ ፕሮግራም ተዘጋጅቶ ይፋ ሆነ ። ሁለቱ ድርጅቶች በኤርትራ ጥያቄ በህዝቦች የራስን እድል በራስ የመወሰን እስከ መገንጠል በሚለው መርህና በመሰል ወሳኝ ጉዳዮች ላይ አንዱን ካንዱ ነጥሎ ማየት በማይቻልበት ሁኔታ አይነት አንድ አቋም ነበራቸው ።
የግንባሩ ምስረታ ቋንጣ ወሬ ሳይሆን ህልውና ያገኙት የኦሮሞ ህዝብ ዴሞክራሲያዊ ድርጅት ተቀይሮ የደቡብ ኢትዮጵያ ህዝቦች ዴሞክራሲያዊ ግንባርም በስሩ የሚገኙ ህዴዶችን በአንድ አዋህዶ ደኢህዴን ተሰኝቶና አጋር ፓርቲዎችም ከግንባሩ ተለይተው የማይታዩ አካል ሆነው ኢህአዴግ አሁን ያለውን መልክ ያዘ ።
የግንባሩ እድገትና የአባል ድርጅቶች የሃይል ሚዛን ።
ጥምረት ውህደት ወይም ግንባር የሚፈጥሩ የፖለቲካ ድርጅቶች በሁሉም መመዘኛ እኩል የሚሆኑበት ሁኔታ በንድፍ ሀሳብ ደረጃ ብቻ የሚገኝ ሀቅ ነው ። በተመሳሳይ የድርጅቶች አቅም ወይም ጥንካሬ በጊዜና በሁኔታ ውስጥ የሚዳብርና የሚኮማተር በመሆኑ አቅም ጥንካሬን የማይቀያየር አድርጐ መውሰድ አይገባም ። የእነዚህን ጥምረቶች አወቃቀርና ግንኙነት ከሚበይኑ ጉዳዮች መካከል ዋነኛው በተወሰነ ሁኔታና ጊዜ ውስጥ ያለው የአባል ወይም ተጣማሪ ፓርቲዎች ሁለገብ ጥንካሬ ነው ። የፖለቲካ ማህበራትን ጥንካሬ ለመለካት የሚያስችል ሁለንተናዊ መስፈርት ባይኖርም ከሌሎች መካከል የህዝብ ድጋፍ የመሪዎች ችሎታና ተቀባይነት የአባላት ብዛትና ጥራት የፖሊሲና ስትራቴጂ ግልጽነትና ተቀባይነት የውስጠ ፓርቲ አሰራር በምርጫ ያገኙት የመቀመጫ ወንበር ቁጥርና ፓርቲዎቹ እንወክለዋለን የሚሉት የህብረተሰብ ክፍል ስፋትን መጥቀስ ይቻላል ።
ከዚህ አያ ሲታይ ኢህአዴግን በአባልነት የመሰረቱትና የተቀላቀሉት ድርጅቶች አቅማቸው ያልተመጣጠነና በዚህ ረገድ በመካከላቸው የነበረው ልዩነትም ከፍተኛ እንደነበር እሙን ነው ። ህወሃት ከኢህዴን ጋር ግንባር ሲመሰርት በድርጅቶቹ መካከል የነበረው አለመመጣጠን አድበስብሰው ሊያልፉት ቢሞክሩ እን የማይቻል ነበር ። አቶ ገብሩ አስራት በመጽሀፋቸው በግልጽ እንደጠቀሱት በሁለቱ ድርጅቶች መሀል የነበረው የሃይል ሚዛን ልዩነት የሰማይና የምድርን ያህል የተራራቀ ነበር ። ህወሃት ከፍተኛ ወታደራዊና ድርጅታዊ እድገት አሳይቶ በውጭም ቢሆን ከፍተኛ ዲፕሎማሲያዊ ተቀባይነት አግኝቶ ነበር ። በአንጻሩ ኢህዴን ከበፊቱ የተሻለ የእድገት አዝማምሚያ ቢያሳይም ዝቅተኛ እድገት ደረጃ ላይ ነበር ። በመሆኑም ቢያንስ ግንባሩ በተመሰረተበት ወቅት ጋብቻውን የእኩዮች አድርጐ መውሰድ ያስቸግራል ። ይህ ማለት ግን ድርጅቶቹ የነበራቸው ግንኙነት አንዳንዶች እንደሚሉት የአዛዥና የተላላኪ ነበር እንደማለት ተደርጐ ሊወሰድ አይገባም ። የአቅም ልዩነቱ የሚፈጥረው የማይታለፍ የትልቅና የትንሽ ግንኙነት እንደጠበቀ ሆኖ ይፋዊ በሆነው የኢህአዴግ ትርክት በገደምዳሜ እንደሚጠቅሱትና ከህወሃት ክፍፍል በኋላ ተነጥለው በጉዳዩ ላይ አስተያየታቸውን በጽሁፍ ያሰፈሩ ጐምቱ የግንባሩ የቀድሞ መሪዎች እንደመሰከሩት ኢህዴን ለድርጅታዊ ነጻነቱ ቀናኢ የነበሩ አመራሮችን አቅፎ የያዘና በዚህም በውስጡና ከውጭም ከህወሃት ጋር የነበረው ግንኙነት አልፎ አልፎ የሚሻክርበት ጊዜ ነበር ። ሌሎቹ ግንባሩን የተቀላቀሉት የኦሮሞ ህዝብ ዴሞክራሲያዊ ድርጅት በወቅቱ የነበራቸው አንጻራዊ አቅም ደካማ የሚባል ነበር ። ይህም ቀድሞም በግንባሩ ውስጥ የነበረውን አልተመጣጥኖ ማባባሱ ግልጽ ነው ።
በወቅቱ ህወሃት ከሌሎች የግንባሩ አባላት ጠንካራ እንዲሆን ያበቃው ከሌሎች መካከል በተራዘመ ጊዜ የገጠሩን ህዝብ ድጋፍና ቁጥጥር ማሳካቱ በጸረ ደርግ ካምፕ ውስጥ በነበረው ትርምስ ሌሎችን አዳክሞና ደምስሶ በአካባቢው አሸናፊ ሆኖ በመውጣቱና በአንጻራዊነት ከደርግ እመቃ ራሱን ያተረፈ በውጊያም ሆነ በአስተዳዳር የበለጠ ልምድ ያለው አመራሮችን አቅፎ በመገኘቱ ነው ። ከድል በኋላም በአንድ በኩል ይህ ነው የሚባል ተገዳዳሪ የተቃውሞ ሃይል ባልበቀለበት ትግራይ በደምና በመስዋእትነት ጭምር የተሳሰረ አንጻራዊ የህዝብ ድጋፍ ማግኘቱ በሌላ በኩል በአካባቢው ልሂቃን መካከል ትርጉም ያለው ሽኩቻ አለመስተዋሉ ለድርጅቱ ጠንካራ ሆኖ መቀጠል የራሱን አስተዋጽኦ ማበርከቱ እሙን ነው ። ይሁንና እነዚህ ከህወሃት ውጭ ያሉት የግንባሩ አባላት በወቅቱ በአመራር ጥንካሬ በአባላት ብዛት በህዝብ ድጋፍ ረገድ የሚጠቀስ አንጻራዊ ድክመት ቢታይባቸውም እንወክላለን የሚሉት ህዝብ ሰፊ መሆኑ ፖለቲካዊ ዋጋቸውን ያናረው ይመስላል ።
ግንባሩ ስልጣን ከያዘ በኋላ ሰራዊቱ የአገር ሰራዊት እንዲሆን በመደረጉ ግንባሩ ወታደራዊ ሃይል መሆኑ ቢያንስ በንድፈ ሀሳብ ደረጃ ያበቃለት ጉዳይ ሆነ ። በዚህም ወታደራዊ ጥንካሬ የአባል ድርጅቶቹ ጥንካሬ ወሳኝ መለኪያ የሚሆንበት ሁኔታ ትርጉም ባለው ሁኔታ መቀነሱ ግልጽ ነበር ። ሲቋቋሙ ይህ ነው የሚባል የህዝብ ድጋፍ ያልነበራቸው ድርጅቶች ቀስ በቀስ የሚወክሉትን ህዝብ ምሁራንና ልሂቃን በዙሪያቸው በማሰባሰብ ራሳቸውን እያጠናከሩ ለመሄድ ሞክረዋል ። በአንጻሩ በግንባሩ አንጋፋና ጠንካራ አባል ህወሃት ማእከላዊ ኮሚቴ አባላት መካከል የተከሰተው ክፍፍል ትልልቅ አመራሮችን አስወግዶ መጠናቀቁ ህወሃት በግንባሩ ውስጥ የነበረውን የአመራር የበላይነት በእጅጉ የቀነሰ ነው ። ክፍፍሉ ህወሃትን በኢህአዴግ ስራ አስፈጻሚ ኮሚቴ ይወክሉት ከነበሩት አምስት አባላት መካከል አራቱን ማሳጣቱን እዚህ ላይ ልብ ይሏል ። በተዋረድ በአንጃነት ከተወገዘው ቡድን ጋር ንኪኪ ያላቸው ህወሃታውያን ምንጠራም ጉዳቱ ቀላል አልነበረም ። ሌላው ክፍፍሉ ለህወሃት ይዞበት የመጣው ጣጣ በተቃዋሚ ሃይሎች እምብዛም በማይደፈረው ትግራይ ከህዝቡ ጐን ሆነው ለአመታት አስፈላጊውን መስዋእትነት በከፈሉና በየትኛውም መስፈርት በትግራይ ህዝብ ጠላትነት ተፈርጀው ሊጥላሉ በማይችሉ ግለሰቦች የሚመራ ተቃዋሚ የፖለቲካ ማህበር ብቅ ማለቱ ነው ። ይህም ትግራይ ህወሃት ያለረባ ተቃዋሚ ሃይል መቶ በመቶ የሚያሸንፍባት አካባቢ የመሆኗ ጉዳይ እንዲያከትም ያደረገ ነው ። በአንጻሩ የክፍፍሉ መዘዝ ሌሎች የግንባሩ አባል ድርጅቶችን ቢነካካም ትርጉም ያለው ዳፋ ሳያሳርፍባቸው ነበር ያለፈው ።
ኢህአዴግ ምርጫ 97ን በምጥ ካለፈ በኋላ ከወሰዳቸው እርምጃዎች መካከል አንዱ የአባላት ምልመላን ማፋፋም ነበር ። ይፋዊ መረጃዎች እንደሚጠቁሙት ግንባሩ በአጭር ጊዜ ውስጥ የአባል ድርጅቶችን የአባላት ቁጥር በአንድ ሺህ እጥፍ በማሳደግ ከሰባት መቶ ሺህ አባላት ሰባት ሚሊዮን አባላት ያቀፉ ድርጅቶች ግንባር ወደ መሆን ተሸጋግሯል ። ይህም የግንባሩን የአባላት ስብጥር በእጅጉ የቀየረ ክስተት ሲሆን የግንባሩ አባል ድርጅት ያላቸው የአባላት ቁጥር የሰማይና የምድር ያህል እንዲራራቅ ያደረገ ነበር ።
ሌላው መጠቀስ ያለበት ጉዳይ የግንባሩ የመተካካት ፖሊሲ ነው ። የመተካካቱ ፖሊሲ ተግባራዊ ሲሆን በአባል ድርጅቶቹ ላይ ያሳረፈው ውጤቱ ተመሳሳይ አልነበረም ። አንዳንዶቹ አባል ድርጅቶች ቁልፍ አመራሮቻቸውን እያጡ ሲሄዱ ቀድሞውንም በአንጻራዊነት ወጣት አመራር የነበራቸው አባል ድርጅቶች ፖሊሲው የረባ መዘዝ አላስከተለባቸውም ። በዚሁ ፖሊሲ ብዙ አመራሮቹን ከግንባሩ የአመራር መዋቅር የገፋው ወይም የተካው ህወሃት ባልተጠበቀው የአቶ መለስ ሞት በብቸኝነት ይዞት የነበረው የሊቀ መንበርነት ቦታ ከእጁ ያፈተለከበት ሁኔታ ተፈጠረ ። የህወሃት የግንባሩና የአገሪቱ ቁልፍ ሰው ሆነው የቆዩት የአቶ መለስ ህልፈት የህወሃትን አቅም የቀነሰ ከመሆኑም ባሻገር በግንባሩ ውስጥ የነበረውን የሃይል ሚዛን ትርጉም ባለው መልኩ ያናጋ አድርጐ መውስድ ስህተት አይሆንም ። ከዚህ ጋር በተያያዘ ኢህአዴግ ውስጥ በትግል የተሳተፉ ስለኢህአዴግ ለመናገርም ሆነ ኢህአዴግን ለመምራት የበለጠ የሞራል የበላይነትና ተሰሚነት ያላቸው አመራሮች በመተካካት በእድሜና በጤና እንዲሁም በተፈጥሮ ሞት ከፖለቲካው ሜዳ ባፈገፈጉ ቁጥር በፓርቲዎቹ መሪዎች መካከል በዚህ ረገድ ያለው ልዩነት እየተዳከመ መሄዱ ግልጽ ነው ። ይህ ደግሞ በእሳት ተፈትነው ያለፉ አመራሮችን ተጽእኖ በመቀነስ ከሁሉም የግንባሩ አባል ድርጅቶች የተወጣጣው አዲስ ትውልድ አመራር በእኩልነት ራሱን የሚያቀርብበት እድል ይሰጠዋል ። ይህም የግንባሩን የሃይል ሚዛን በመወሰን ረገድ የተወሰነ ሚና አይጠፋውም ።
በግንባር ውስጥ ስላለው የሃይል ሚዛን ሲነሳ ሳይጠቀስ ሊታለፍ የማይገባው ጉዳይ የአባል ድርጅቶቹ የኢኮኖሚ አቅም ነው ። ግንኙነታቸው በግልጽ ባይቀመጥም በእኛ አገር ሁኔታ በፓርቲ ቁጥጥር ስር ያሉ የኢኮኖሚ ተቋማት በመኖራቸው የፖለቲካ ድርጅቶቹ የገንዘብ አቅም በአባላት መዋጮና በደጋፊዎች ችሮታ ላይ ብቻ የተመሰረተ አይደለም ። አንዳንድ መረጃዎች እንደሚጠቁሙት በዚህ ረገድ ያሉ ልዩነቶች በጣም ከፍተኛ በመሆናቸው በሃይል ሚዛኑ ላይ የሚያሳርፉት ተጽእኖ መንሰስ የለበትም ። ከሌላ አያ ህወሃት በወታደራዊ በመረጃና በደህንነት ተቋማት ላይ አለው የሚባለውን ላቅ ያለ ቁጥጥርና ይህንንም የራሱ የ በላይነት ለመጠበቅ ይጠቀምበታል የሚለውን የሚያነሱ አሉ ። በዚህ ረገድ የሚጠቀሱ መረጃዎች ቢኖሩም ጉዳዩን በተጨባጭ ማስረጃ እያስረዱ ማብራራት ከባድ መሆኑን በማመን ጠቅሶ ከማለፍ ባሻገር በዚህ ጽሁፍ ጠንከር ያለ ክርክር ማቅረብ አልተሞከረም ።
የፖለቲካ ማህበራትን የህዝብ ድጋፍ በህዝብ አስተያየት መሰብሰቢያ መንገዶች መመዘን የተለመደ ቢሆንም በእኛ አገር እንዲህ አይነቱን መረጃ የሚያቀብል እምነት የሚጣልበት ተቋምና አሰራር የለም ። በአገራችን ይፋ የሚደረጉት የምርጫ ውጤቶችም ከውዝግብ ጸድተው የማያውቁ ቢሆንም ኢህአዴግን የመሰረቱ የፖለቲካ ማህበራትን የሚያገኙትን የፓርላማ ወንበርና የህዝብ ድምጽ ተጠቅመን ያላቸውን የህዝብ ድጋፍ ብንመዝን የምናገኘው ልዩነት ብዙም የሚያስደንቅ አይደለም ። ለምሳሌ በዚህ አመት በተካሄደው ምርጫ አራቱም ፓርቲዎች ያሰማሯቸው ሁሉም እጩዎች በከፍተኛ የድምጽ ልዩነት አሸናፊ መሆናቸውን ብሄራዊ ምርጫ ቦርድ አሳውቋል ። በመሆኑም የህዝብ ድጋፍን በተመለከተ የሚነሱ አንዳንድ ተገቢ ጥያቄዎችን ቀምሮ ወደ ትክክለኛ መደምደሚያ ለመድረስ ብዙ ጥናት የሚጠይቅ በመሆኑ ጉዳዩን ማቅለል ቢመስልም ከላይ በቀረበው መልኩ አስቀምጦ ከማለፍ ሌላ አማራጭ ለጊዜው የለም ።
ከላይ ለማሳየት እንደተሞከረው ኢህአዴግ ከጥንስሱ አንስቶ የእኩዮች ግንባር አልነበረም ። ከምስረታው ጀምሮ በብዙ መልኩ ጠንካራ የነበረው ህወሃት መሪነቱን ይዞ ለበርካታ አመታት ዘልቋል ። የግንባሩ ምክትል ሊቀ መንበርነትም ከብአዴን ሳይወጣ ቀላል ለማይባል ጊዜ ቀጥሏል ። ይሄ ነባሩ የሃይል ሚዛን ግን ቀስ በቀስ እየተሸረሸረ መምጣቱን ቀደም ሲል ለማሳየት ተሞክሯል ። ይሁንና በሌላ በኩል የግንባሩ አወቃቀርና አደረጃጀት የአባል ድርጅት ጥንካሬና በመካከላቸው ያለውን የሃይል ሚዛን ሳያገናዝብ ለአባል ድርጅቶች እኩልነት ቅድሚያ የሰጠ ይመስላል ። የዋልታ ኢንፎርሜሽን ማእከል የሰሞኑን ጉባኤ አስመልክቶ በድረ ገጹ ያተመው ጽሁፍ እንዳመለከተው ግንባሩ ሲዋቀር የሁለቱ ፓርቲዎች በግንባሩ አመራር ያላቸው ውክልና እኩል ነበር ። በሁለቱ ቀዳሚ የግንባሩ ጉባኤዎች የግንባሩን አወቃቀርና በተለያዩ አደረጃጀቶች ያላቸውን ውክልና በተመለከተ የዚህ ጽሁፍ አዘጋጅ መረጃ ማግኘት ባይችልም በ1990 አ.ም በጅማ ከተካሄደው ሶስተኛ ጉባኤ ያለው የግንባሩ አወቃቀር በአባል ድርጅት እኩልነት ላይ የተመሰረተ ነበር ። የድርጅቱ መተዳደሪያ ደንብም የአባል ድርጅት እኩልነት መርህን የሚያረጋግጥ ነው ። በስድስተኛው ድርጅታዊ ጉባኤ የጸደቀው መተዳደሪያ ደንብ የግንባሩን የአደረጃጀትና አሰራር መርሆች ባስቀመጠበት አንቀጽ 7/1/መ ላይ እንደደነገገው ኢህአዴግ እኩልነታቸው የተጠበቀ ድርጅቶች ግንባር ነው በመሆኑም ለድርጅቶቹ ጥንካሬ ላገኙት የህዝብ ድምጽና የፓርላማ ወንበር ለአባላት ቁጥርና ለመሰል ጉዳዮች ቁብ የሚሰጥ አደረጃጀትና መዋቅር ኢህአዴግ አላበጀም ።





አባል ድርጅት ።


የአባላት ቁጥር ።
የጠቅላላ ጉባኤ ተሳታፊ ቁጥር ።
የኢህአዴግ ምክር ቤት አባላት ቁጥር ።
የኢህአዴግ ስራ አስፈጻሚ ኮሚቴ አባላት ቁጥር ።
በፓርላማ ያሸነፉት ወንበር ።


የሚወክሉት ክልል ህዝብ ቁጥር ።

































6.5 ሚሊዮን ።



















ከሰንጠረዥ ማየት እንደሚቻለው አሁን ባለው አወቃቀር ሁሉም አባል ድርጅቶች በጠቅላላ ጉባኤ በኢህአዴግ ምክር ቤትና በኢህአዴግ ስራ አስፈጻሚ ኮሚቴ ውስጥ ያላቸው ውክልና ተመጣጣኝ ሳይሆን ተመሳሳይ ነው ። የአገሪቱ ወሳኝ ጉዳዮች የሚወሰኑትም ሆነ የሚመከሩበት በፓርቲው ላእላይ መዋቅሮች መሆኑን ለሚገነዘብ ሰው የአባል ፓርቲዎች በጠንካራው የፓርቲ አወቃቀር ላይ ያላቸው ውክልና ጉዳይ እንደ ቀልድ የሚታለፍ አለመሆኑ ይገባዋል ።
ውክልና ከተነሳ አይቀር ሊነሳ የሚገባው አንር ነጥብ አጋር የሚባሉት ፓርቲዎች በግንባሩ አወቃቀር ያላቸው ቦታ ነው ። ቀደም ሲል በተጠቀሰው የግንባሩ መተዳደሪያ ደንብ ድርጅቱ ከአጋር ፓርቲዎቹ በጋራ እንደሚሰራ በጋራ አመራር እንደሚሰጥና የግንኙነቱ ዝርዝር አፈጻጸም በኢህአዴግ ምክር ቤት በኩል እንደሚወጣ ከተቀመጠው ባሻገር በተግባር ፓርቲዎቹ ግንባሩ በማእከል ደረጃ በሚወስናቸው ጉዳዮች ላይ የሚሳተፉበት ሁኔታ የለም ማለት ይቻላል ። ከኢህአዴግ የተለየ ቋንቋ ሲናገሩ የማይደመጡት በአፍም በግብርም ከኢህአዴግ የማይለዩትና በኢህአዴግ ጉባኤ የአጋርነት መልእክት ሲያስተላልፉ በይፋ አባል ለመሆን እስከመጠየቅ የደረሱት አጋር ፓርቲዎች አባል ያልሆኑበት ምክንያት ግልጽ አይደለም ።
በመጋቢት 1999 አ.ም የዴሞክራሲ ስርአት ግንባታ ትግልና አብዮታዊ ዴሞክራሲ በሚል ርእስ የታተመ የግንባሩ ህትመት አጋር ፓርቲዎች አባል ያልሆኑበት ምክንያት በአካባቢያቸው ለአብዮታዊ ዴሞክራሲ ማህበራዊ መሰረት የሌለ በመሆኑ የተሟላ አብዮታዊ ዴሞክራሲያዊ ባህሪ መያዝ ባለመቻላቸው መሆኑን ያትታል ። የቀረበው ምክንያት መፍታታት የሚያሻው በመሆኑ ለአብዮታዊ ዴሞክራሲ የሚያስፈልገው ማህበራዊ መሰረት ምን እንደሆነ ? የግንባሩ አባል ድርጅቶች ለአብዮታዊ ዴሞክራሲ ማህበራዊ መሰረት ማግኘት ሲችሉ አጋሮቹ ያንን ማሳካት ሳይችሉ የቀሩበት ሁኔታ ለምን እንደተፈጠረ ? ይህ ነገር እስከ መቼ ሊቀጥል እንደሚችል ? እና ተያያዥ ጥያቄዎችን በሚገባ አይመልስም ። አጋር ፓርቲዎቹ የበቀሉበት ማህበራዊ አውድ አንዱ ከአንዱ ልዩነት ያለው ከመሆኑም በተጨማሪ እነሱን እንደ ቡድን ከአባል ድርጅቶች ማህበራዊ አውድ የሚለያቸው ነገር መኖሩ ያጠራጥራል ። በተግባር ከድርጅቱ ጋር ተባብረውና በወሳኝ ይፋዊ መስመሮችም ግልጽ የድጋፍ አቋም ወስደው እየተንቀሳቀሱ ያሉ ድርጅቶችን ውሃ በማያነሳ ምክንያት ከአባልነት ያነሰ ደረጃ ሰጥቶ ከውሳኔ መስጫ ማእቀፉ መግፋት ተቀባይነት የለውም ። በፌዴራሉ የአስፈጻሚ አካል ውስጥ የእነዚህን ድርጅቶች ውክልና ያስተዋለ ሰው ከግንባሩ የሃይል ማእከል መራቃቸው በጋራ አስተዳደሩ ላይ እንዳይሳተፉ እንቅፋት እንደሆነባቸው ቢገምት ስህተት አይመስልም ።
ከላይ ለማብራራት እንደተሞከረው የኢህአዴግ መዋቅር ከአባል ድርጅቶቹ ድርጅታዊ ጥንካሬ የሚመነጨውን በድርጅቶቹ መካከል ያለውን የሃይል ሚዛን ግምት ውስጥ የሚከት አይደለም ። የድርጅቱ አሰራር እኩልነትን ብቻ የሚያሰፍን ነው ። የተለያየ አቅም ያላቸው ፓርቲዎች መካከል የሚጫን እኩልነት ለግዙፎቹ ፓርቲዎች የተሰጠን ውክልና የሚያንስስ ከመሆኑም ባሻገር በዚህ አቅማቸውን ባላገናዘበ መዋቅር ስር ለመቀጠል የወሰኑበትን ምክንያት ለግምት ክፍት በማድረግ ተአማኒነታቸው ጥያቄ ውስጥ እንዲወድቅ ያደርጋል ። በሌላ በኩል አጋር የተባሉት የፖለቲካ ሃይሎችን የሚያሳትፍ ለታዛቢም የሚታይ መደበኛ መዋቅር ኢህአዴግ የለውም ። ይህም ሌላው መዋቅራዊ ክፍተቱ ተደርጐ ሊወስድ ይገባል ።
የወደፊቱ መንገድ ።
ከሩብ ክፍለ ዘመን በላይ የአብሮነት ቆይታም በኋላ ኢህአዴግ የፖለቲካ ማህበራት ግንባር ነው ። በአሰራሩ እንን በጥምረት የተሰባሰቡ ቀርቶ አንድ ወጥ ፓርቲዎች አልፎ አልፎ ብቻ የሚያሳኩትን ውህደትና ማእከላዊነት ያሳካ ቢመስልም አሁንም ከግንባርነት ወደ ላቁ አደረጃጀቶች ሲያማትር አይታይም ። ውህደትን በተመለከተ አንዳንድ አፈተለኩ የተባሉ ወሬዎች የወጡ ቢሆንም ግንባሩ በዚህ ረገድ ይፋዊ የአቋም ለውጥ እንደሚያደርግ ጠቁሞ አያውቅም ። እንደ እኔ እምነት ድርጅቱ ከላይ የጠቆምቸውን የመዋቅር ግድፈቶች ያለከፋ መንገራገጭ በሚገባ ሊፈታቸው የሚችለው ውህደት በመፈጸም ነው ። በተግባር እኩል ያልሆኑትን አባል ድርጅቶች አጣቦ በተመሳሳይ በር የሚያስገባውን የእኩልነት መርህ ተጻረው ለእኔ ይሄ ያንሰኛል የሚል ጥያቄ ሳያነሱ ጉዳዩም የፖለቲካ ጉዳይ ሆኖ በደጋፊም በነቃፊም ሳይነሳ እንዲህ አይነት እርምጃ መውስድ ብልህነት ነው ።
በግንባሩ መተዳደሪያ ደንብ ላይ ያስቀመጣቸው ኢህአዴግ ከእንዲህ አይነቱ አደረጃጃት ይልቅ ግንባርነትን የመረጠበት ምክንያቶች አሳማኝ አይደሉም ። መተዳደሪያ ደንቡ እንደሚያትተው ኢትዮጵያ ህብረ ብሄራዊ አገር እንደመሆኗ የተለያዩ ብሄሮቿንና ህዝቦቿን በአንድነት አሰባስቦ ለማታገል የሚቻለው ግለሰቦችን በተናጠል በሚያሰባስቡ ህብረ ብሄር ድርጅት ሳይሆን የድርጅቶችን በተለይ ደግሞ የብሄር ብሄረሰብ ድርጅቶች ግንባር በሆነ አደረጃጀት አማካይነት ነው ይህም አወቃቀር ሁለት መሰረታዊ ጥያቄዎችን እንደሚመልስ መተዳደሪያ ደንቡ ያስቀምጣል ። የመጀመሪያው ምክንያት የኢትዮጵያ ብሄረሰቦች ጥቅማቸውንና መብታቸውን ለማስከበር የተሻለ ድርጅታዊ አመራር ለማግኘትና በፖለቲካ ሂደቱ በበለጠ ለመሳተፍ የብሄር ድርጅቶች ተመራጭ እንደሆኑ በተግባር መታየቱ ነው ። ሁለተኛው ምክንያት እነዚህ የብሄር ድርጅቶች በተናጠል ሳይሆን በዴሞክራሲያዊ አላማዎች የሚመራ ህብረ ብሄር የጋራ ግንባር መንቀሳቀሳቸው በኢትዮጵያ ብሄር ብሄረሰቦች ሰፊ ህዝብ መካከል ጽኑ ወንድማማችነትና አንድነት ለማዳበር አስፈላጊ መሆኑ ነው ።
ከላይ በቀረበው አቀራረብ በህገ መንግስቱ በቀላሉ እንዳይሸራረፍ ሆኖ እውቅና ያገኘን መብት ተግባራዊ ለማድረግ የብሄረሰብ ድርጅቶች የበለጠ ምቹ የሆኑበት ምክንያት በግልጽ አልተቀመጠም ። ለብሄረሰቦች መብት ቁርጠኛ የሆነ አገር አቀፍ ድርጅት በየትኛውም አደረጃጃት ቢዋቀር ግልጽ ህገ መንግስታዊ ድንጋጌን ከመተግበር የሚያፈገፍግበት ምክንያት አይኖርም ። የእይታው መነሻ ተግባራዊው ተሞክሮ ከሆነ ይሄኛው አማራጭ ተሞክሮ ድክመት ስላላሳየ አንዱ ካንዱ ይሻላል ማለት አያሳምንም ። ክርክሩ ከተወሳሰበው የግንባር አወቃቀር ይልቅ በተዋሀደ ንቅናቄ ማእቀፍ የብሄረሰብ መብቶች ተግባራዊነትን የሚያሳልጡ መዋቅራዊ ፈጠራዎችን መቀየስ የሚቻልበትን አማራጭ ፉርሽ አያደርግም ። በተግባር እንደታየው የግንባሩ አባል የሆነው ደኢህዴን የብሄረሰብ ድርጅቶችን አዋህዶ አንድ ንቅናቄ መስርቶ የተንቀሳቀሰበት አግባብ የቀደመውን ክርክር የሚያጣጥል ነው ። በዚህ መልኩ የሚታየው የተወሰኑ ግንባር የነበሩ አጋር ፓርቲዎች ከግንባርነት በውህደት ራሳቸውን የቀየሩበት አንዱ ምክንያት በግንባር መስራት ውስጥ ያሉ ውስብሰብ ችግሮችን በቀላሉ ለመሻገር ነው ። የቀረበው ክርክር በመጠኑ ሲለጠጥ በብአዴን የታቀፉ የዋግ ህምራ የኦሮሞ የአዊ አብዮታዊ ዴሞክራሲያዊያን የራሳቸውን ፓርቲ ማቋቋም ይገባቸዋል እንደማለት ነው ። በትግራይ ክልል ውስጥ የሚገኙ ኩናማዎችም እንደዚያው ። በመንግስት አወቃቀር ብሄረሰቦች ራሳቸውን በራሳቸው የማስተዳደር መብታቸው ያለ ገደብ ተረጋግጧል ። በዚህ ረገድ የሚነሱ ስጋቶች በመደበኛው አሰራር መፍትሄ አላቸው ። ኢህአዴግ በምርጫ ተወዳድሮ የመንግስትን ስልጣን የሚይዝ ድርጅት እንጂ መንግስትን የሚተካ ተቋም ባለመሆኑ ሁሉንም ስጋቶች በድርጅታዊ አወቃቀሩ እንዲፈታ አይጠበቅበትም ። ስለዚህ ኢህአዴግ አወቃቀሩን ሲወስን ራሱን እንደ ድርጅት መመልከት ይገባዋል ።
ሌላው የተነሳው ነገር የኢትዮጵያ ህብረ ብሄራዊ አገር መሆንና የተለያዩ ብሄሮቿንና ህዝቦቿን በአንድነት ሰብስቦ ለማታገል የሚቻለው በብሄር ድርጅቶች ግንባር መሆን ነው ። ሲጀምር ህብረ ብሄራዊ አገር ለመሆን ኢትዮጵያ ብቸኛዋ አገር አይደለችም ። በምናልባት ከሚጠቀሱት ጥቂት አገሮች ውጪ የብሄረሰቦች ስብጥርና ታሪካዊ ግንኙነት የተለያየ ቢሆንም አብዛኞቹ የአለም አገሮች ህብረ ብሄራዊነት መገለጫቸው ነው ። ይሁንና የብሄረሰብ ጉዳይ ወሳኝ የፖለቲካ አጀንዳ ሆኖ ለአስርት አመታት በዘለቀበት አሁን በስራ ላይ ያለው ህገ መንግስትም ጉዳዩ ቁልፍ የማጠንጠኛ ማእከል ሆኖ በተቀመጠበት ሁኔታ የብሄረሰብ ጉዳይን የፖለቲካ ማነሳሻነት ወይም ማታገያነት አቅም ማጣጣል አይቻልም ። ይህ ማለት ግን ማታገልና ማነሳሳት በአጀንዳ ዙሪያ እንጂ በመዋቅር መደገፉ የግድ አይደለም ። የብሄረሰቦችን መብት ወደ ፖለቲካ መድረኩ ያመጣ የብሄረሰቦችን መብት በማክበርና በማስከበር ከእኔ በላይ ላሳር የሚል ድርጅት ህብረ ብሄራዊም ሆኖ ምልአተ ህዝቡን በዚህ ደረጃ ማነሳሳት ወይም ማታገል ይችላል ብሎ ማሰብ ትክክል ነው ። ይህ ውሳኔ የፖለቲካ ዋጋ ያስከፍላል ተብሎ ከተሰጋም የሚመሰረተው ንቅናቄ ክልላዊ ቅርንጫፎች የተወሰነ ነጻነት እንዲኖራቸው በማድረግ ለጉዳዩ እልባት መስጠት ይቻላል ። በዚህ ረገድ የደኢህዴንን ተሞክሮ በሚገባ መርምሮ በተግባር የተፈተሹ ትምህርቶችን መቅሰም ይመከራል ።
ኢህአዴግ የአገሪቱን አብዮታዊ ወይም ልማታዊ ዴሞክራሲያዊያን ግለሰቦችን አስተባብሮ የሚመራ ንቅናቄ ወደ መሆን ቢሸጋገር በግንባርነት መቀጠል ሊፈጠር ከሚችለው ውስብሰብ አሰራርና አይቀሬ ውጥረት ተላቆ አንደኛ የአባላትን ስብጥርና የህዝብ ውክልናን የሚያንጸባርቅ አመራር እንዲኖረው ያስችላል ። ሁለተኛ የእኩልነቱ ገደብ ሳያግዳቸው ከየትኛውም የኢትዮጵያ አካባቢ የሚወከሉ አመራሮች እንደ ብቃታቸው ተፎካክረው ወደ አመራር የሚመጡበትን አግባብ ይፈጥራል ። ይህ የተሻለ አመራር ነጥሮ የሚወጣበትን ሁኔታ ክፍት ለማድረግ የሚያግዝ አሰራር የብሄረሰቦችን ውክልና ጨርሶ እንዳያጠፋ ገዳቢ አሰራሮች በማስቀመጥ ከብቃቱም ከውክልናውም አቀናጅቶ እንዲሄድ ማድረግ ይቻላል ። ንቅናቄው የተጠናከረ ውስጠ ድርጅት ዴሞክራሲ መገንባት ከቻለ አንዳንድ አካባቢዎች በአመራሩ ሳይወከሉ የሚቀሩበትን አግባብ መቀነስም ይቻላል ። ከዚህ በተጨማሪም ለአመራርነት የሚበቁ ሰዎች ከተለያዩ አካባቢዎች የተወሰነ አነስተኛውን ድጋፍ ካላገኙ በስተቀር ከአንድ አካባቢ ብቻ በሚያገኙት የተከማቸ ድምጽ ወደ አመራር የማይመጡበትን አሰራር በመዘርጋት አንድም በብዙሃን ቁጥጥር ስር የመውደቅ ስጋትን ማስወገድ በሌላ በኩልም ከሁሉም አካባቢ ድጋፍ ለማግኘት ለሁሉም አካባቢ የሚበጁ ሀሳቦች የበላይ የሚሆኑበትን ሁኔታ መፍጠር ይቻላል ። ሶስተኛው የተወሰነ አይነት ልዩነት በውስጡ እንዲንሸራሸር ሆኖ በሚደራጀው ንቅናቄ ውስጥ አባላት በይነ ብሄረሰብ የሆነ የማይሰበር ትብብርና ግንኙነት እንዲመሰርቱ በማድረግ ድርጅቱ ትምክህተኝነትና ጠባብነት የሚላቸው አመለካከቶች ተዳከመው ዴሞክራሲያዊ አገራዊ አመለካከት ጐልቶ እንዲወጣ ያግዛል ። ለማጠቃለል ኢህአዴግ ራሱን ወደ ንቅናቄነት አሸጋግሮ ለመቀጠል ካልወሰነ ግንባሩና አባል ድርጅቶቹ በጋራና በተናጠል በአጭር ጊዜና በረጅም ጊዜ በቀጥታና በተዘዋዋሪ መንገድ ቀደም ሲል ከተጠቀሱት የአወቃቀር ክፍተቶች የሚመነጩ ፈተናዎች ጋር መጋፈጣቸው አይቀሬ ይመስላል ።
ከአዘጋጁ ጸሀፊው በፖለቲካል ሳይንስና አለም አቀፍ ግንኙነት የመጀመሪያ ዲግሪ እንዲሁም በፌዴራል ጥናቶች ሁለተኛ ዲግሪ ሲኖራቸው ጽሁፉ የጸሀፊውን አመለካከት ብቻ የሚያንጸባርቅ መሆኑን እየገለጽን ጸሀፊውን በኢሜይል አድራሻቸው ማግኘት ይቻላል ።


