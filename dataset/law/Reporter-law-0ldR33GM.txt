ፌዴራሊዝምና ዴሞክራሲ በኢትዮጵያ መርህና ተግባር ።
በወልዱ መርኔ ።
በአገራችን አሁን ባለንበት ወቅት ሀሳብን በነጻነት የመግለጽ መብት በተሻለ ሁኔታ የተከበረበት እንደመሆኑ ሰዎች በተለያዩ ርእሰ ጉዳዮች ላይ ሀሳባቸውን ሲሰነዝሩ ይታያል ። ከሚሰነዘሩ ሀሳቦች መካከል አንዱ እስካሁን ያለውን የፌዴራል ስርአት አወቃቀርና አተገባበር እንዲሁም የዴሞክራሲ አስተዳደር ግንባታ ሂደቱን የሚመለከት ሲሆን በአንድ በኩል በአገሪቱ የተዋቀረው በማንነት ላይ የተመሰረተ የፌዴራል ስርአት ውጤታማ አልሆነም እንዲያውም የአገሪቱን አንድነት አደጋ ላይ ጥሏል የሚሉ ወገኖች ሲኖሩ በሌላ ወገን ደግሞ ችግሩ የፌዴራል ስርአቱ በብሄር ማንነት ላይ መመስረቱ ሳይሆን የፌዴራሊዝም መርሆዎች በትክክለኛ መንገድ ባለመተግበራቸው የመጣ ነው የሚሉ ወገኖች አሉ ። ከመንግስትና ገዥው ፓርቲ በኩል ደግሞ ቀደም ሲል ከፌዴራሊዝሙ አተገባበር ይልቅ የስርአቱን ችግር ወደ መልካም አስተዳደር መጓደልና የዴሞክራሲ ምህዳር መጥበብ የማውረድ አስተሳሰብ ሲንጸባረቅ ቆይቷል ።
ይህም ሆኖ በምክንያታዊነትና በሀሳብ ክርክር ላይ ይመስረት እንጂ የተለያዩ ሀሳቦች መንጸባረቃቸው መልካም በመሆኑ እኔም አገራችን እውነተኛ ፌዴራል ዴሞክራሲ እኩልነት የህግ የበላይነትና ፍትሀዊ እድገት የሰፈነባት ሆና ማየት እንደሚመኝ አንድ ዜጋ በፌዴራል ስርአቱና የዴሞክራሲ ግንባታ ሂደት በመጣንበት መንገድ በህገ መንግስቱና ተግባራዊ አፈጻጸሙ የነበሩ ክፍተቶች እንዲሁም ቀጣይ መፍትሄዎችን በተመለከተ የተወሰኑ ሀሳቦችን ለመሰንዘር ወደድሁ ።
የዚህችም አጭር ጽሁፍ አላማ የፌዴራላዊ ዴሞክራሲያዊ መንግስት በጽንሰ ሀሳብ ደረጃ ምን ይመስላል ? የአገራችን የፌዴራል ስርአት ከፌዴራሊዝምና ከዴሞክራሲ መርህ አንጻር እንዴት ሲተገበር ቆየ ? ለአገራችን አንድነትና ዴሞክራሲ ማደግ ምን መደረግ ይኖርበታል ? የሚሉ ሀሳቦችን ማንሳት ነው ። በኢፌዲሪ ህገ መንግስት አንቀጽ አንድ ላይ ህገ መንግስቱ ፌዴራላዊና ዴሞክራሲያዊ የመንግስት አወቃቀርን እንደሚደነግግ የአገሪቱ መንግስትም የኢትዮጵያ ፌዴራላዊ ዴሞክራሲያዊ ሪፐብሊክ በሚል ስም እንደሚጠራ ተደንግጓል ። ይህም ማለት በመርህ ደረጃ የመንግስት አወቃቀሩ ከአሀዳዊ አወቃቀር በተቃራኒ በዋነኛነት የፌዴራሊዝም መርሆዎችን መሰረት በማድረግ በፌዴራል መንግስትና በክልሎች የተዋቀረ መሆኑ የፌዴራል መንግስቱና ክልሎች ህገ መንግስታዊ ዋስትና ያለው የስልጣን ክፍፍል እንዲኖራቸው መደረጉ በዋነኛነት ፌዴራላዊ እንዲሰኝ ያደርገዋል ።
ከዚሁ ጋር ዴሞክራሲያዊ ነው ሲባል የመንግስት አስተዳደሩና ተቋማቱ የሚቋቋሙበት አግባብ የህዝብ ወሳኝነትንና ፍትሀዊ ውክልናን መሰረት ያደረገ አሰራራቸውም በግልጽነትና ተጠያቂነት ላይ የቆመ የዜጐች መሰረታዊ የዴሞክራሲ መብቶች በነጻነት የሚከበሩበትና የሚተገበሩበት በአጠቃላይ መንግስታዊ የአስተዳደር ዘይቤው በህዝብ ፈቃድና ተሳትፎ ላይ የተመሰረተ ነው ማለት ነው ። በአጭሩ መርሁ ይህን የሚመስል ከሆነ የአገራችን ፌዴራል ዴሞክራሲ አተገባበር ምን ይመስላል የሚለውን በሚዛናዊ እይታ ለማንሳት እሞክራለሁ ።
እንደሚታወቀው የኢፌዲሪ ህገ መንግስት ተረቅቆ ስራ ላይ የዋለው በአንድ በኩል የቀዝቃዛው ጦርነት ማክተምን ተከትሎ በቀድሞዋ ሶቪየት ህብረትና ዩጐዝላቪያ የነበሩ ፌዴሬሽኖች በአሳዛኝ ሁኔታ ፈርሰው ብዙ ጉዳት በደረሰበት ወቅት ነበር ። በሌላ በኩል ደግሞ ከግጭት የወጡና ያልተማከለ አስተዳደር የነበራቸው አገሮች የፌዴራል ስርአትን በመረጡበትና ፌዴራሊዝም ተቀባይነት እያገኘ በመጣበት ወቅት ላይ ነበር ። ይህን ተከትሎም የኢፌዲሪ ህገ መንግስት አርቃቂዎችና አጽዳቂዎች የአገሪቱን ብዝሃነት በአግባቡ ለማስተናገድ የብሄረሰቦችንም መብት ለማስጠበቅ የሚችለው ህብረ ብሄራዊ መልክ ያለው የፌዴራል አወቃቀር ነው የሚል እምነት ይዘው በህገ መንግስቱ አገሪቱ አሁን የምትመራበት ፌዴራዊ የመንግስት አወቃቀር እንዲኖራት አድርገዋል ማለት ይቻላል ።
ህገ መንግስቱ እንደ አጠቃላይ የፌዴራላዊ የመንግስት አወቃቀር የደነገገ ቢሆንም በተለይ የአገሪቱን የብሄርና የቋንቋ ባህል ብዝሃነት በአግባቡ ለማስተናገድ ህብረ ብሄራዊ ፌዴራሊዝም የስልጣን ክፍፍል መርህ እንደተጠበቀ ሆኖ አከላለሉ ወይም አወቃቀሩ ሲታይ በቋንቋ በማንነት በህዝብ አሰፋፈርና ፈቃድ ላይ የተመሰረተ እንደሆነ በህገ መንግስቱ አንቀጽ 46 ላይ ተደንግጓል ።
በእርግጥ አሁን ላይ በፌዴራል የመንግስት አወቃቀር አስፈላጊነት ላይ ጥያቄ የሚያነሱ የፖለቲካ ሃይሎች ብዙም ባናይም ለአገራችን የትኛው አይነት የፌዴራል ስርአት ያስፈልጋል በሚለው ላይ ልዩነቶች መንጸባረቃቸው አልቀረም ። በዚህ ጉዳይ ላይ ትንታኔ መስጠት የዚህ ጽሁፍ አላማ ባይሆንም በእኔ እምነት የብሄር የባህልና የቋንቋ ብዝሃነት ላላትና የተለያዩ ብሄር ብሄረሰቦችን አቅፋ ለያዘች አገራችን በተለምዶ ከሚታወቀው ህገ መንግስታዊ የስልጣን ክፍፍልንና የቅርብ የአካባቢ አስተዳደሮችን የሚያዋቅር ፌዴራሊዝም ባለፈ እንደ ቡድን የብሄር ብሄረሰቦችን እንደ ግለሰብ የዜጐችንና መብቶችን ማስከበር ከሚችል ህብረ ብሄራዊ ፌዴራሊዝም የተሻለ ስርአት ሊኖር አይችልም ።
ወደ ተነሳሁበት ሀሳብ ስመለስ ከፌዴራሊዝም አጠቃላይ መርሆዎች አንጻር በአገራችን የፌዴራል ዴሞክራሲ ተግባራዊ አፈጻጸም በኩል የነበሩ ጉልህ ክፍተቶች ከሞላ ጐደል የሚከተሉት ናቸው የሚል እይታ አለኝ ።
የኢፌዲሪ ህገ መንግስት ፌዴራሊዝም የሚጠይቀውን የስልጣን ክፍፍል መርህን ተከትሎ የፌዴራሉ መንግስትና ክልሎች የህግ አውጪነት አስፈጻሚነትና የዳኝነት ስልጣን እንደሚኖራቸው አንዱ የአንዱን ስልጣን ማክበር እንደሚገባቸውም ደንግጓል ። ይሁን እንጂ ይህን መርህ ለመተግበር የስልጣን ክፍፍሉ በተግባር መገለጽ የክልሎች እውነተኛ ነጻነት ዴሞክራሲና የብዙሃን ፓርቲ ስርአት መኖር እንዳለበት አምናለሁ ።
በተግባር በአገራችን የታየው ክልሎች በፌዴራል መንግስት ተጽእኖ ስር የነበሩበት ሁኔታ ነበር ። የዚህም ምክንያቱ በፌዴራልና በክልል ደረጃ መንግስትን የሚመራው ገዥ ፓርቲና በእርሱ ተጽእኖ ስር የነበሩ አጋር ፓርቲዎች አሰራር በግራ አስተሳሰብ በተቃኘ ዴሞክራሲያዊ ማእከላዊነት በተሰኘ ጥብቅ መርህ የሚመራ ስለነበር ነው ። በዚህ መርህ በተለይ በፓርቲ ከላይ ተወስኖ ከሚወርድ አቅጣጫና ውሳኔ ውጪ እውነተኛ ህገ መንግስታዊ ስልጣናቸውን በነጻነት ለመተግበር የሚችሉበት ሁኔታ ነበር ማለት አይቻልም ። ለዚህ አንድ ጉዳይ በአብነት ማንሳት ይቻላል ።
በህገ መንግስቱ አንቀጽ 50 ንኡስ አንቀጽ ዘጠኝ የፌዴራሉ መንግስት ሲያስፈልግ ከስልጣኑ በውክልና ለክልሎች ሊሰጥ እንደሚችል የተደነገገ ሲሆን ክልሎች ግን ለፌዴራል መንግስት ውክልና መስጠት ስለመቻላቸው የተደነገገ ነገር የለም ። በአንቀጽ 51 የፌዴራል መንግስቱ ከተሰጡት ስልጣኖች መካከል የመሬት ጥበቃና አጠቃቀም ህግ እንደሚያወጣ የተደነገገ ሲሆን በአንቀጽ 52 ክልሎች የፌዴራል መንግስቱ በሚያወጣው ህግ መሰረት መሬትንና የተፈጥሮ ሀብትን እንደሚያስተዳድሩ ተደንግጓል ። ሆኖም ከህገ መንግስቱ ድንጋጌ ውጪ በምን አግባብና ሂደት እንደሆነ ግልጽ ባይሆንም ክልሎች የመሬት አስተዳደሩን ለፌዴራል መንግስት በውክልና እንዲሰጡ ተደርጐ በተለይ በታዳጊ ክልሎች በአገራችን ትልቁ ሀብት በሆነው መሬት ላይ ምን ያህል የሙስናና የሀብት ብክነት እንደ ደረሰ የሚታወቅ ጉዳይ ነው ።
2 የራስ አስተዳደርን ከአናሳዎችና ግላዊ የዜግነት መብቶች ጋር አጣጥሞ ያለመተግበር ።
በኢትዮጵያ የፌዴራል ስርአት በእርግጥ የአገሪቱ ብሄር ብሄረሰቦች ከቆየው የአሀዳዊ የመንግስት አወቃቀር አስተሳሰብና ስነ ልቦና ወጥተው በህገ መንግስቱ ዋስትና የተሰጠው ራሳቸውን በራሳቸው ለማስተዳደር የሚያስችላቸው ክልላዊ አስተዳደር ለማዋቀር በቋንቋቸው ለመጠቀም ባህላቸውንና ታሪካቸውን ለማሳደግ አካባቢያቸውን ለማልማት የሚያስችል ምቹ ሁኔታ ተፈጥሮላቸዋል ።
የሚያስተዳድሯቸውን ህዝቦች ማህበረ ኢኮኖሚያዊ ልማት ለማሳደግ ቀላል የማይባሉ ተግባራትን አከናውነዋል ። ይሁን እንጂ በህገ መንግስቱ ብሄር ብሄረሰቦች በሚኖሩበት መልክአ ምድራዊ አካባቢ ራሳቸውን በራሳቸው እንዲያስተዳድሩ የተደረገውን ያህል በአካባቢያቸው የሚኖሩ የሌሎች ብሄረሰቦችን ተወላጆች አደጋ ሊታይ ችሏል ።
ይህም ሁኔታ የዜጐችን ከቦታ ቦታ በነጻነት የመዘዋወር በመረጡት አካባቢ የመኖር የመረጡትን ስራ የመስራት ሀብት የማፍራት በየትኛውም የአገሪቱ ክፍል ቢኖሩም በአገራቸው ጉዳይ የመሳተፍ ህገ መንግስታዊ መብትን የሚገድብና የሚጻረር ለፌዴራል ስርአቱም ከፍተኛ አደጋን የደቀነና ሊታረም የሚገባው ጉዳይ ሆኗል ። በዚህም አይነት የአናሳዎችንና ግለሰቦችን የሲቪልና የፖለቲካ መሰረታዊ መብቶች መከበርን መቻቻልን እኩልነትን ከሚጠይቀው የፌዴራላዊ ዴሞክራሲ መርህ ጋር የሚጻረር ሲሆን ይህ ተቃርኖ የኢትዮጵያ ህብረ ብሄራዊ ፌዴራሊዝም በትክክለኛው መንገድ እንዳይተገበር ካስቻሉ ጉዳዮች አንዱ መሆኑን ማየት ይቻላል ።
3 ብዝሃነትን ከአንድነት ጋር አስማምቶ ለመተግበር ያለመቻል ።
በህብረ ብሄራዊ የፌዴራል ስርአት የተለያዩ ማንነቶችንና መብቶችን ማክበርና ብዝሃነትን በአግባቡ ማስተናገድ አንድነትን እያደገና እየተለወጠ ባለው አለም ውስጥ ጠንካራና የተሳሰረ የፖለቲካ ማህበረሰብን ከመገንባት ተነጥሎ አይታይም ። የተለያዩ የፌዴራሊዝም ምሁራን የሚሉት ይህንን ነው ። በፌዴራሊዝም ታዋቂ ተመራማሪ የሆኑትን ሮናልድ ዋትስ አገላለጽ በመውሰድ በተሰኘ መጽሀፍ ኢሚሊያን ካቫልስኪና ማግዳሌና ዞልኮስ የተባሉት ጸሀፊዎች ህብረ ብሄራዊውን የፌዴራል ስርአት በማለት ይገልጹታል ።
በዚህ ሀሳብ ካየነው የኢትዮጵያ ህብረ ብሄራዊ ፌዴራል ስርአት በህገ መንግስቱ አንድ የፖለቲካና የኢኮኖሚ ማህበረሰብ የመገንባትን አላማ የያዙ መርሆዎችና ድንጋጌዎች ቢኖሩም በተግባር የጠንካራ ፌዴራላዊ አገርንና የኢትዮጵያዊ አንድነትን አስተሳሰብን ከማጠናከር ይልቅ የበለጠ እንዲሰርጽ የተደረገው የልዩነትና የብሄራዊ ማንነት ጉዳይ ነበር ። ከዚሁ ጋር በተያያዘ አሁንም ከላይ የተጠቀሱት የፌዴራሊዝም ምሁራን የሚገልጹት ብሄራዊና ፌዴራላዊ ማንነትን አስማምቶ የመተግበር ጉዳይ ነው ። ተመራማሪዎቹ እንደሚሉት በፌዴራል ስርአት ከብሄራዊ ማንነት በተለያዩ የጋራ ምልክቶችና በፌዴራል መንግስት እንቅስቃሴዎች ውስጥ በተገቢው ሁኔታ እንዲወከሉ ማስቻል ነው ። ከዚህም መለኪያ ሲታይ ሁሉም የአገራችን ብሄራዊ ማንነቶች በጋራ ውክልናና ተሳትፎ በተሟላ ሁኔታ ሲገለጹ አልታየም ።
4 ፌዴራሊዝም ከእውነተኛ ዴሞክራሲ ጋር አለመተግበሩ ።
የፌዴራሊዝም ምሁራን እንደሚገልጹት የፌዴራል ስርአት ከዴሞክራሲ መርሆዎች ጋር መተግበሩ ግድ ነው ። በተለይ ያልተሳካላቸውን ፌዴሬሽኖች በሚያጠኑ ምሁራን የትኩረት መስክ ነው ማለት ይቻላል ። ከዚህ ንድፈ ሀሳብ በመነሳት የምንረዳው ቢኖር በዴሞክራሲ አስተዳደር ህዝቦች በትክክል በመረጧቸው ወኪሎች በሚመሰረት መንግስት የመወከል የመተዳደርና በነጻነት የመሰብሰብ የመጻፍ ለህጋዊ አላማ የመደራጀት መብታቸው ሊከበርና ሊተገበር ይገባል ። በኢፌዲሪ ህገ መንግስት እነዚህ መብቶች በህግ ደረጃ ቢደነገጉም በተግባር የነበረው ሁኔታ ግን ከመርሁ የተለየ እንደ ነበር የታወቀ ነው ።
ህገ መንግስቱ ካስቀመጠው የዴሞክራሲ መርህ አንጻር የመንግስት ስልጣን የሚያዘው የማህበረሰቡን የተለያዩ ክፍሎችና ፍላጐቶቻቸውን በሚወክሉ ፓርቲዎች ፉክክር ነጻ ቀጥተኛና ግልጽ በሆነ የምርጫ ሂደት ነው ። ሆኖም በአገሪቱ እስካሁን የተደረጉ ምርጫዎች ሲታዩ በአብዛኛው መግባባትን ለመፍጠር ያላስቻሉ በህዝብና በፖለቲካ ሃይሎች ዘንድ ተአማኒነታቸውም ጥያቄ ውስጥ የወደቀ የነበረ ስለመሆኑ የታወቀ ነው ። ይህም ሁኔታ የአገራችን የውክልና ዴሞክራሲና የህዝብ አስተዳደርና አተገባበር በተሟላ ሁኔታ ዴሞክራሲያዊ እንዳይሆን አድርጐታል ። ይህንንም ለማስተካከል እንደ ምርጫ ቦርድ ያሉ ተቋማትን በገለልተኛነት ማዋቀር መጀመሩ ለዚህ ማሳያ ነው ።
ሌላው በዴሞክራሲያዊ የመንግስት አወቃቀር በውክልና ዴሞክራሲና በህዝብ አስተዳደር የማይተካ ሚና ያላቸው ተፎካካሪ የፖለቲካ ፓርቲዎች ለይስሙላ እንዲኖሩ ቢደረግም የራሳቸው የውስጥ ችግር እንዳለ ሆኖ በተግባር ግን በነጻነት ተንቀሳቅሰው ተጽእኖ እንዳያመጡ ሲደረግ ቆይቷል ። የዴሞክራሲና የፖለቲካ ምህዳሩ የጠበበ እንደነበር ራሱ ገዥው ፓርቲም ያመነው ጉዳይ ነው ። ከዚህ ባለፈ የዜጐችን ሀሳብን በነጻነት የመግለጽና የመደራጀት ዴሞክራሲያዊ መብቶችን የመገደብ አላማ ይዘው የወጡ አፋኝ የተባሉ ህጐች አተገባበር ሲታይም በኢትዮጵያ ዴሞክራሲ የህልውናችን ጉዳይ ነው ከሚል የቆየ ተራ የካድሬዎች ንግግር ባለፈ ተገቢው ስፍራ እንዳልነበረው ይታወቃል ።
በፌዴራል ዴሞክራሲ አተገባበር ሌላው ሊነሳ የሚገባው ጉዳይ የዴሞክራሲ ተቋማት ሁኔታ ነው ። ዴሞክራሲን መሸከምና ማስተናገድ የሚችሉ ጠንካራ ተቋማት በሌሉበት ዘላቂ የሆነና እውነተኛ የፌዴራል ዴሞክራሲ ማስፈን አይቻልም ። እነዚህ ተቋማት እንዲኖሩና እንዲጠናከሩ እንዲሁም የዴሞክራሲ ባህል እንዲያብብ ስልጣን ላይ ያለው የፖለቲካ ሃይል ከሁሉም የላቀ ቁርጠኛነት ሊኖረው ይገባል ። በህገ መንግስቱ መግቢያ ላይ ዘላቂ ሰላምና ዋስትና ያለው ዴሞክራሲ ማስፈን የህገ መንግስቱ አላማ ተደርጐ ቢቀመጥም ይህን አላማ ለማሳካት ቁርጠኛነት ስላልነበረ ጠንካራ የዴሞክራሲ ተቋማት እንዲኖሩ አልተደረገም ። አሁን ያለውን ሽግግር ፈታኝ ያደረገውም አንዱ ጉዳይ ይህ ይመስለኛል ። በመሆኑም ሁኔታው በአገራችን ስለዴሞክራሲ ብዙ ከማለት ውጪ ከተግባሩ ጋር መራራቃችንን ያመለክታል ።
በቀጣይ ምን ይደረግ ?
በኢትዮጵያ የፌዴራል ዴሞክራሲ በህገ መንግስቱ በተደነገገውና በተግባራዊ አሰራሩ መካከል መለያየት እንደነበረ የገለጽኩት ጉዳይ ነው ። ስለሆነም በአገራችን እውነተኛ ፌዴራሊዝምና ዴሞክራሲ እንዲተገበር ህገ መንግስቱ ያስቀመጣቸው የፌዴራልና የክልሎች ተዋረዳዊ እንዲሁም የፌዴራል መንግስት አካላት የጐንዮሻዊ የስልጣን ክፍፍል ድንጋጌዎችና መርሆዎች በትክክል መተግበር አለባቸው ። ለዚህ ደግሞ የፓርቲና የመንግስት ሚናና አሰራር ግልጽ ድንበር ሊበጅለት ይገባል ።
እንዲሁም ህብረ ብሄራዊው ህገ መንግስታዊ ፌዴራሊዝም በትክክል ስራ ላይ እንዲውል የራስ አስተዳደርና የአናሳዎች እንዲሁም የዜጐች የግል መብቶች ተጣጥመው መተግበር ይኖርባቸዋል ። ይህን ለመተግበር አስፈላጊ የህግ ማእቀፎችን ስራ ላይ ማዋል አስፈላጊ ነው ። እንዲሁም የፌዴራላዊ ስርአቱን ተቀባይነት ባላቸው የዴሞክራሲ መርሆዎች ላይ ተመስርቶ መተግበር የዴሞክራሲ ባህል እንዲጐለብት ጠለቅ ያለ የማሳወቅ ስራ መስራት ያስፈልጋል ።
የዴሞክራሲ መብቶችን በመተግበርና የህግ የበላይነትን በማስፈን የማይተካ ሚና ያላቸውን ነጻ ፍርድ ቤቶችን ሌሎች የዴሞክራሲ ተቋማትን ማጠናከር ያስፈልጋል ። የዴሞክራሲ መርህ አንዱ መገለጫ የሆነውን የስልጣን ቁጥጥር ለማስፈንና በህግ አውጪውም ሆነ አስፈጻሚው ህጐችና ውሳኔዎች የዜጐች መብቶች እንዳይደፈጠጡ ልጓም ለማበጀት ሁነኛ መሳሪያ የሆነውን የህገ መንግስት ትርጉም ስርአት ይበልጥ ማጠናከር አስፈላጊ ነው ። በመጨረሻም ብዝሃነትንና ኢትዮጵያዊ አንድነትን አጣጥሞ ማስተናገድና ለጠንካራ የፖለቲካና የኢኮኖሚ ማህበረሰብ ግንባታ በቁርጠኛነት መስራት ያስፈልጋል ።
ከአዘጋጁ ጸሀፊው የህግ አማካሪና ጠበቃ ሲሆኑ ጽሁፉ የእሳቸውን አመለካከት ብቻ የሚያንጸባርቅ መሆኑን እየገለጽን በኢሜይል አድራሻቸው ማግኘት ይቻላል ።
