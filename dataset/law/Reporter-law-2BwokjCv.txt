ከንግግር በላይ የሆነ የጸረ ሽብር ህግና ትግል የለም ።
በመንግስቴ አወቀ ።
ድህነታችንን የአገራችን ቀንደኛ ጠላት አድርገን ከሰየምን ቆየት ብለናል ። በድህነትና በኋላቀርነት ላይ የሚደረገው ጦርነት ዋነኛ ግንባር ደግሞ ልማትና እድገት ነው ። ልማት የሙሉ ጊዜ ስራችን ነው ። የዚህ ዋነኛና የሙሉ ጊዜ ስራችንም ቅድመ ሁኔታው ዘላቂ ሰላም ዋስትና ያለው ዴሞክራሲ ነው ብለን የተፈጠምነው ደግሞ መጀመሪያ በ1983 አ.ም የኢትዮጵያ ሰላማዊና ዴሞክራሲያዊ የሽግግሩ ቻርተር ኋላም ደግሞ በኢፌዴሪ ህገ መንግስት የፖሊሲ መንደርደሪያዎችና መግቢያዎች ላይ ነው ።
ልማታችን ሰላማዊ ሁኔታዎችን ይጠይቃል ። ዘላቂ ሰላም ያስፈልገዋል ። ሰላም ማለት ደግሞ ካብ ለካብ በሚተያዩ ቡድኖችና የህዝቡ ክፍሎች መካከል የሰፈነ ዝምታ ወይም ጸጥታ አይደለም ። የህዝብ ቅሬታዎች የፖለቲካ አለመግባባቶችና ጠቦች እንደ ቀድሞው ወደ ጠመንጃ የሚሄዱበት እድል እየጠበበና እየተዘጋ ሰላማዊና ዴሞክራሲያዊ መስተንግዶና ስብስቦች እየሰፉ መሄድ አለባቸው ። በአጠቃላይም የእፎይታና የእሰይታ እንዲሁም የአዲስ አገር ግንባታ ስነ ልቦናዊ ድባብ መፈጠር አለበት ።
እነዚህ እርስ በርስ እየተጋገዙ አገሪቷ ቀንደኛ ጠላቷን ድህነትን ማሸነፍ ትችላለች ። ሰላም በሌለበት አገር ጦርነት የመንግስትን የአገርንና የሰራተኛውን ህዝብ ሀብት ጉልበትና ጊዜ በሚጋራበትና በሚያዘናጋበት አገር ልማት የሙሉ ጊዜ ስራ ሊሆን አይችልም ። ዴሞክራሲ ከልማትና ከእድገት በኋላ ብሎ ነገርን የዛሬው አለም አቀፋዊ ሁኔታ ውድቅ አድርጐታል ። ሰላምና ዴሞክራሲ የልማቱ ቅድመ ሁኔታ የመሆኑን ያህል ልማቱ ደግሞ ዴሞክራሲያዊ እሴቶችን ከግንጥል ጌጥነት ይልቅ የምንገነባው ስርአት እስትንፋስ እንዲሆን ያደርጋሉ ።
የልማትና የእድገት ነገር ሊሳካልን ቀርቶ ከረሃብ የመዳን ጥያቄ በአገራችን ዋናው ጉዳይ እስከመሆን የገዘፈውና የአገርም የህልውና ጥያቄ ሆኖ የቆየው በሰላምና በዴሞክራሲ ችግር ምክንያት ነው ።
የአንድ አገር ህዝብ ለእድገትና ለልማት ቅድመ ሁኔታ የሆነው እና ሰላም የሚገኘው የአገር ውስጥ ጸብ አጫሪዎች በሙሉ ታድነው ሲያዙ ወይም መናገሪያ መተንፈሻቸው በሰላይና በፖሊስ ሲዘጋ ሊሆን እንደማይችል ቢያንስ ቢያንስ የቅድመ ኢህአዴግ ታሪካችን ያስመሰከረውና ያረጋገጠው ጉዳይ ነው ።
ሰላምን ከሚያናጉ የዴሞክራሲን መሰረት ከሚሸረሽሩና ልማትን ከሚያደናቅፉ ወቅታዊ ችግሮች መካከል አንደኛው አሸባሪነት ነው ። ድህረ ቀዝቃዛው ጦርነት በተስፋ መቁረጥ ላይ የተመሰረተው በዚያው ላይ የፋፋውና የተስፋፋው አለም አቀፋዊ ሽብርተኝነት በአሜሪካ የሚመራውን በአሸባሪነት ላይ የሚደረግ ጦርነት አስከትሎ የአለም ዋና ጉዳይ እሱው እስከመሆን ደርሷል ። ከዚህም የተነሳ ከሞላ ጐደል መላው አለም በአሻባሪነት ላይ ትብብር ፈጥሯል ።
አሸባሪነት ወንጀል ነው ። የአሸባሪነት ድርጊት ለምሳሌ የኢትዮጵያ የአሸባሪነት ህግ እንደሚተረጉመው የሃይማኖታዊ ወይም የአይዲዮሎጂ አላማን ለማራመድ በማሰብ በመንግስት ላይ ተጽእኖ ለማሳደር ህብረተሰቡን ወይም የህብረተሰቡን ክፍል ለማስፈራራት ወይም የአገሪቱን መሰረታዊ ፖለቲካዊ ህገ መንግስታዊ ኢኮኖሚያዊ ወይም ማህበራዊ ተቋማትን ለማናጋት ወይም ለማፍረስ በህጉ የተዘረዘሩትን ድርጊቶች መፈጸም ነው ።
ሰው መግደል በሰው አካል ላይ ከፍተኛ ጉዳት ማድረስ የህብረተሰቡን ወይም የህብረተሰቡን ክፍል ደህንነት ወይም ጤና ለከፍተኛ አደጋ ማጋለጥ እገታ ወይም ጠለፋ መፈጸም ወዘተ ራሳቸውን የቻሉ የወንጀል ድርጊቶች ናቸው ። እነዚህ ድርጊቶች ብቻቸውንና በገዛ ራሳቸው የአሸባሪነት ወንጀሎች አይደሉም ። ሰው መግደል የአሸባሪነት የወንጀል ድርጊት የሚሆነው ሰውየው ወይም ቡድኑ ሰው የገደለው የፖለቲካ ወይም የሃይማኖታዊ ወይም የአይዲዮሎጂ አላማን ለማራመድ በማሰብ በመንግስት ላይ ተጽእኖ ለማሳደር ህብረተሰቡን ወይም የህብረተሰቡን ክፍል ለማስፈራራት ወይም የአገሪቱን መሰረታዊ ፖለቲካዊ ህገ መንግስታዊ ኢኮኖሚያዊ ወይም ማህበራዊ ተቋማትን ለማናጋት ወይም ለማፍረስ የተፈጸመ ግድያ ሲሆን ብቻ ነው ። ለዚህ ነው ጀርመናዊው ረዳት ፓይለት አንድርያስ ሉቢትስ ዋናውን ፓይለት አስወግዶ 149 መንገደኞችን የያዘውን አውሮፕላን ሆን ብሎ ፈጥፍጦ ያስከተለው እልቂት የአሸባሪነት ድርጊት ያልተባለው ።
ኢትዮጵያ የአሸባሪነት ድርጊት ሰለባ መሆን የጀመረችው እ.ኤ.አ ከመስከረም 11 ቀን 2001 ወዲህ አይደለም ። ኦሳማ ቢን ላደን ሱዳን ላይ ሆኖ ይንቀሳቀስ በነበረበት እዚያውም በሆስኒ ሙባረክ ላይ የተቃጣው የመግደል ሙከራ መሰናዶና ዝግጅት በተጠነሰሰበት በ1990ዎቹ ነው ።
በዚህ ምክንያት የአሸባሪነት ህግ ማውጣት በአሸባሪነት ላይ መበርታትና ብርቱ ህግ መቅረጽ ችግር የለውም ። ይልቁንም ተገቢ ነው ። የመንግስትንም ግዴታ መወጣት ነው ። ምርጫ በመጣ ቁጥር ወይም ጉዳዩን መነጋገሪያ የሚያደርግ አጋጣሚ ሲመጣ ከሚያነጋግሩት ጉዳዮች መካከል አንዱ ግን የጸረ ሽብር ህጉ ነው ። የጸረ ሽብር ህጉ ረቂቅ የህግ ሀሳብ ሆኖ ከቀረበበት ጊዜ ጀምሮና ህግ ሆኖ ከጸደቀበት እ.ኤ.አ ከ2001 መጨረሻ ወዲህ አነጋጋሪ ጉዳይ ሆኖ ቆይቷል ። አሁንም ማነጋገሩን እንደቀጠለ ነው ።
በተለይም በዚህ የምርጫ አመት ዋናው የመነጋገሪያ ርእስ መሆኑ ሳያበቃ በሊቢያ ባህር ዳርቻ በግፍና በገፍ በተገደሉት ኢትዮጵያውያን ምክንያት የአሸባሪነት ጉዳይ ደጋፊ ማሰባሰቢያ ተቃዋሚን ማስጠንቀቂያ ሲሆን አይተናል ። ስለዚህም ይህ የ አሸባሪነት ጉዳይ አነጋጋሪ የሆነውን ያህል ግልጽና ነጻ ውይይት ሲደረግበት ማየት አልታደልንም ።
በጸረ ሽብር ህጉ ላይ የሚነገረው አስተያየት አንድ ላይ በአንድ መድረክ በነጻ ሲገለጽ አንሰማም ። በተለይ ከሚያዝያ ወር ሁለተኛው እሁድ በኋላ የምንሰማው የመንግስት መከራከሪያ አላልናችሁም ነበር ? ማለት ድረስ የተራዘሙ የተለያዩ ሀተታዎች የተዘጋጁበት ርእሰ ጉዳይ ሆኗል ።
መስማማት የሌለበት አንድ ላይ ተሰባስበው የማይነጋገሩበት ለእኛም ለእናንተም እኛ ብቻ እናውራ እኛ ብቻ እንደመጥበት የሚባልበት አገር ሆነ እንጂ የጸረ ሽብር ህግ ጨርሶ አያስፈልግም ማለት አይቻልም ።
በጸረ ሽብር ህጉ ላይ የሚቀርበው ትችትና ተቃውሞ መጀመሪያ ህጉ ቦርቃቃ ነው የሚል ነው ። የዚህ ትርጉም ህጉ ሁሉንም ነገር በአሸባሪነት ድርጊት ውስጥ ከማካተት የማይመለስ እንደፈለጉት የሚተረጐም ነው ማለት ነው ። አንድ የጸረ አሸባሪነት ህግ የልማት አውታሮችንና ሰላማዊ ዜጐችን አዘናግቶ በማጥቃት የሽብር ቀውጢ መፍጠርን ገድሉ ያደረገ እንቀስቃሴን ነጥሎ ኢላማው ማድረግ አለበት ። ከዚህ ውጭ ለምሳሌ በሚስጥር መደራጀትን የትጥቅ ትግል ህጋዊና ሰላማዊ ስብሰባና ሰልፍ ውስጥ የሚከሰት የህግ ጥሰትን ሁሉ በአሸባሪነት መፈረጅ የሚያስችል ህግ አሸባሪነትን መካለከልና መዋጋት ይቅርና ራሱ ጥርጣሬንና ፍራቻን ሳብ ለቀቅ እያደረገ የሚያስበረግግ ህግ ነው ።
ለምሳሌ በሚስጥር መደራጀት ግፋ ቢል ወንጀል ነው ። ሌላ ወንጀል ነው እንጂ ሁልጊዜምና ምንጊዜም በአሸባሪነት ወንጀል ተግባር ውስጥ አይፈረጅም ። የመሳሪያ ትግልም አሸባሪነት አይደለም ። ሌላ ወንጀል ነው ። ኢትዮጵያ በአዋጅ ቁጥር 302/1995 ያጸደቀችው የአፍሪካ አንድነት ድርጅት ሽብርተኝነትን ለመከላከልና ለመዋጋት የወጣው ኮንቬንሽን ለነጻነትና የራስን እድል በራስ ለመወሰን በቅኝ አገዛዝና በወረራ ላይ የሚደረግ የትጥቅ ትግል ጭምር አሸባሪነት አይደለም ይላል ።
በነጻ መናገራቸውን የሚያንገራግር በነጻ መሰማታቸውን የሚያደናቅፍ አሰራርና ስርአት እንዲለማ ባይበረታታና ባይደመጥ ኖሮ የጸረ ሽብርተኝነት ህጉን የሚቃወሙ ወገኖች የክርክር መሰረት አሸባሪነትን የሚከላከልና የሚዋጋ ህግና ስርአት በጭራሽ አይኖርም የሚል አጐልቶና ጠርቶ በተሰማ ነበር ።
ተቃውሞ የሚቀርብበት የጸረ ሽብርተኝነት አዋጅ ህዝቦች በሰላም በነጻነትና በተረጋጋ ሁኔታ ለመኖር ያላቸው መብት ከሽብርተኝነት አደጋ ሁልጊዜ መጠበቅ ያለበት እንዲሁም ሽብርተኝነት ለአገራችን ሰላም ደህንነትና እድገት ጸር ለአካባቢያችን ለአለም ሰላምና ደህንነትም ከፍተኛ ስጋት መሆኑን ይገልጻል ። እውነት ነው ። ትክልልም ነው ። እኩል የሚያሳስበውና ምናልባትም ከዚያ በላይ የሚያስጨንቀው ደግሞ ሽብርተኝነትን የመዋጊያ የመንግስት መሳሪያና ስልት እንዲሁም ህግ ህዝብ በሰላም በነጻነትና በተረጋጋ ሁኔታ ለመኖር ያለውን መብት እንዳይረግጥ ነው ።
ከዚህ ውጪ አሸባሪነት ወንጀል አይደለም ። አደጋ አይለደም አልተባለም ። እንን አሸባሪነት ሰላማዊ ያልሆነ የመሳሪያ ትግልም በዛሬው አለም ያረጀና ያፈጀ የትግል ስልት ሆኗል ። ሰላማዊ ያልሆነ ትግል ሁሉ አሸባሪነት አይደለም ማለት ግን የተባለው ትግል ህጋዊ ነው ማለት አይደለም ። በኢትዮጵያና በአለም ተጨባጭ ሁኔታ የመሳሪያ ትግል ወይም ስልጣን ከጠመንጃ አፈሙዝ ይወጣል የሚል አስተሳሰብ ውድቅ ነው የሚባለው የትግል ስልቱ ህገወጥ ስለሆነ ብቻ ሳይሆን ዛሬ የማያዋጣና የተተፋ ያረጀ ያፈጀ ስልት በመሆኑ ነው ።
አሸባሪነት ደግሞ ከዚህ የባሰ ነው ። የነጻነትና የመብት የትግል ስልት ሊሆን አይችልም ። ሰዎችን በነሲብ የሚያጠቃው ሽብር በትግል ባህርይው የሰዎችንና የመብታቸውን መከበር የረገጠና የዳጠ በመሆኑ በጭራሽ የዴሞክራሲ አማራጭ ለመሆን አይበቃም ። በአለም ደረጃ ተቀባይነት ያገኙት አሸባሪነትን የሚዋጉ ስምምነቶች ምንም አይነት ፖለቲካዊ ፍልስፍናዊ ርእዮተ አለማዊ ብሄረሰባዊ ሃይማኖታዊ ወይም ሌሎች የስር ምክንያቶች ለሽብርተኝነት ድርጊት መከራከሪያና መከላከያ ሊሆኑ አይችሉም የሚሉት በዚህ ምክንያት ነው ።
የአሸባሪነት አደጋ አለምን እያስቸገረ ነው ። አሸባሪነትን መታገልና መከላከልም ይደር የማይባል በቀጠሮ የማይቆይ ወቅታዊ ተግባርና ግዴታ ነው ። ከዚህ እኩል ደግሞ ጸረ ሽብር ትግላችን ከሽብር ጥቃት የምንከላከለውን የህዝብን በሰላም በነጻነትና በተረጋጋ ሁኔታ ለመኖር ያለውን መብት እንዳይደቁስ መጠንቀቅና መከልከል አለብን ። ከሁሉም በላይ ደግሞ የጸረ ሽብር ህጋችንና የጸረ ሽብር ትግላችን የዴሞክራሲያዊ ፖለቲካ ዋነኛ ባህርይ የሆነውን የትግል ስልት ማኮላሸት የለበትም ። በተለይም ሰላማዊ የሀሳብ ትግል በተቀናቃኞች መካከል እንዳይካሄድ የሚያደርግ የተለያየና ተቃራኒ ሀሳብ ያላቸው የተቃዋሚዎች ትግል በሰላማዊ ክልል ውስጥ እንዳይቆይ የሚከለክል አሰራር መገንባት የለበትም ። የጸረ ሽብር ህጉና ትግሉም መጀመሪያ ከውይይት በላይ መሆን የለበትም ። ውይይትን ከልክሎና አፍኖ የጸረ ሽብር ህጉ ሊከላከለው የፈለገውን አደጋ ራሱ መልሶ መፍጠር አይገባውም ።
የዛሬ አርባ አመት የነበረው የፖለቲካዊ ትግል ባቋቋመው ወግ መሰረት ታጋይ ይሞታል እንጂ ትግል አይሞትም ይባል ነበር ። ይህን የሚለው ሰላማዊና ህጋዊ ትግል የማያውቀው ደመ ነውጠኛ ትግል ነው ። በሰላማዊ ትግል ውስጥ ታጋይ በጭራሽ አይሞትም ። ደመ ነውጠኛው ትግል ደግሞ መሞት አለበት ። ደመ ነውጠኛ ትግልም አሸባሪነትም የሚሞተው ፖለቲካዊ እርባና ሲያጣ እንጂ በወታደራዊ ቅጣት አይደለም ። የአገር ውስጥ የነፍጥ ትግልን ለመርታት ዋናው መድሃኒቱ ሰላማዊና ዴሞክራሲያዊ የአገር ውስጥ መድረክን አጐልብቶ የመሳሪያ ትግል ተዋንያኑን መሰባሰቢያ መንፈግ ነው ።
በአገር ውስጥ ውስጣዊ የፖለቲካ ችግሮችን ማቃለል የነፍጥና የደመ ነውጠኛ ትግልን ፖለቲካዊ እርባና አሳጥቶ ግብአተ መሬቱን መፈጸም የውጭ ጸረ ኢትዮጵያ ሃይሎችን የውስጥ ተቀጽላ የሚያሳጣ ሁኔታ መፍጠር አሸባሪነትን የመታገያ ዋናው ስልት ነው ።
ኢትዮጵያ በአፍሪካ ቀንድ ውስጥ ያላት ጂኦግራፊያዊ አቀማመጥ ስትራቴጂካዊ ነው ። የቀንዱ ክልል ደግሞ ትርምስና የሽብርተኝነት ችግር የተመላለሰበት ነው ። የአፍሪካ ቀንድ ከዚህ በተጨማሪ ለመካከለኛው ምስራቅ ድልድይ ነው ።
ይህን ሁሉ ከቁጥር በማስገባት አለም አቀፋዊ አሸባሪነት ለጥቃት የሚስማማው ምክንያት እንዳያገኝ በአገር ውስጥም ቅርንጫፉንና ቅጣዩን ለማብቀልና ለማመስ እንዳይችል በውጭ ያሉ ኢትዮጵያውያንንም ኢላማ ለማድረግ የሚመች ሁኔታ እንዳይፈጠር የጸረ ሽብር ትግል ፖሊሲያችን በእውቀት ላይ የተመሰረተና የኢትዮጵያን ብሄራዊ ጥቅም ማእከል ያደረገ መሆን አለበት ። ፖሊሲው እንደዚህ አይነት ነው ? ተብሎ የሚጠየቅ ካልሆነ ደግሞ አይደለም ተብሎ የሚተችና ለተቃውሞ መጋለጥ ያለበት ነው ። እሽ አትበሉኝ የሹም ዶሮ ነኝ የሚል አይነት ፖሊሲም ሆነ ህግ ኢትዮጵያ ሊኖራት አይገባም ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
