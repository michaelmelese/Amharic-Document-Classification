እስኪ በህግ ውስጥ መኗኗርን እንልመድ !
በገነት አለሙ ።
አገራችን ኢትዮጵያ ለውጥ ውስጥ መግባቷ የታወቀና የማያከራክር ጉዳይ ነው ። የሚያከራክረው ይህ ለውጥ አሁን ድረስ መዝለቁ ላይ ነው ። በተለያዩ ጐራ ያሉ የሚቃረኑ እርስ በርስ ሲባሉ የኖሩ ለውጡ ራሱ አንድ ላይ ጋብዞ በልዩነታችሁ መኖር መብትና ነጻነታችሁ ነው በሰላማዊና በህጋዊ መንገድና ትግል ውስጥ መገታት ግን ግዴታችሁ ነው ያላቸው ቡድኖች አሁን ለውጡ ተጨናግፏል ብለው ያምናሉ ። እነዚህ ቡድኖች ለውጡ ተሰናክሏል ተጨናግፏል ብለው ቢያምኑም ለውጡን በማጨናገፍና በመጥለፍ ግን የሚወነጃጀሉት እርስ በርስ ነው ። ለውጡ እኔ እንዳልኩት ካልሆነ የለም ሲጀመር ፉርሽ መነሻ ነው ። በስፖርት በተለይም በአትሌቲክስ ስፖርት ቋንቋ ፎልስ ስታርት ይሉታል ።
በኢትዮጵያ የዛሬውና የዚህ የለውጥና የሽግግር ወቅት ጥያቄና ሩጫ የትኛው ቡድን ወይም የፖለቲካ ድርጅት የዚህ ሩጫና እሽቅድምድም ሻምፒዮና ይሆናል ሳይሆን ሁሉም የትግል ሃይሎች አንድ ላይ ተባብረውና አንድ የጋራ ግቢ ውስጥ ገጥመው ጨዋታውን የማወዳደሪያ መሰናዶና ድልዳል አዘጋጅተው ሁሉንምና እያንዳንዱን አሸናፊ ማድረግ ይችላሉ ወይ የሚለው ነው ። ይህ እንዴት ሊሆን ይችላል ? ሁሉም በአንድ ጊዜ አሸናፊ የሚሆንበት አሰራር ከየት ይመጣል የሚል ጥያቄ ካለ የጥያቄው መልስ ሽግግሩን አስፈላጊ ያደረገውን ለውጡን ጠጋ ብሎ መመልከት አለበት ። ኢትዮጵያ ውስጥ ነጻ ምርጫ ሳይኖር የቀረው ነጻ ውድድር የሚደራጅበትና የሚካሄድበት የፖለቲካ ምህዳርና ሁኔታ ባለመኖሩ ነበር ።
ይህ ተረስቶ ከሆነ አንዳንዶቹን አገር የሚያውቃቸው ጸሀይ የሞቃቸው ጉዳዮች እናስታውስ ። መንግስትን በምርጫና በአማራጭ ፓርቲ መለወጥ የሚያስችል ሁኔታ እንዳልነበር ከሚያሳዩ ምልክቶች ብቻ አይደለም ሀውልት ሆነውና ተጐልተው ከኖሩ ማስረጃዎች መካከል አንዱ ተወዳዳሪ ፓርቲዎች ጨርሰው እንዳይኖሩ የመደረጉ የመንግስት መደበኛና ቋሚ ምናልባትም ዋና ስራ ነው ። ይህም ተቃውሞን ማሳደድ ይባላል ። በዚህ ምክንያት ፓርቲዎች እንዲዳከሙ ተሰደው ወደ መሳሪያ ትግል እንዲያመሩ የኢትዮጵያን ፖለቲካና የተቃውሞ ትግል ከውጭ አገር ጠላትነት ጋር እንዲያመሳቅል ሲደረግ ኖሯል ።
ይህንን ጥያቄ በአዎንታ እንመልሰው ወይም ዝም ብለን እንለፈው እንበል ። ፓርቲዎች አሉ ወይም ተባብረው መጡ እንበል ። ይህም ቢሆን ከአብዮታዊ ወገናዊነት ነጻ የሆነ የምርጫ ውድድር ሜዳ የመገኘቱ ጉዳይ ፈተና ነበር ። በምርጫ ማሸነፍ ቢሳካና ቢቀና እን ያለ ትርምስና እንደገና አፍርሶ መገንባት ሳይኖር የአገርና የህዝብ የተረጋጋ ጉዞ ሳይደናቀፍና መናጋት ሳይኖር ስልጣን መረካከብ ይቻል ነበር ? በ1997 አ.ም አዲስ አበባ አራት ኪሎ ላይ አንድ ፓርቲ ፒያሳ ላይ ደግሞ ሌላ ፓርቲ አሸንፎ እንን ስልጣን መረካከብ እንዴት እንዳስፈራራና ፍርሃቱና ያስከተለውም ሽብር ገና ከወዲሁ ብዙ የህግ ለውጦችን እንዳስከተለ በመጨረሻም ስልጣን የማስረከቡ ተግባር እንደምን ሆኖ እንደተጨናገፈ መላ ኢትዮጵያ የሚያውቀው ሀቅ ነው ። የአዲስ አበባን ምክር ቤት ምርጫ ከዋናው የኢትዮጵያ አጠቃላይ ምርጫ ውጪ ያደረገውና ከዚያ ሰልፍ ያስወጣው የባለአደራ አስተዳደር ምስክር ነው ።
ኢትዮጵያ ውስጥ ነጻ ምርጫ ተካሂዶ አያውቅም የምንለው ኢህአዴግ ማጭበርበር ስለሚችል ወይም ስለሚያውቅበት አይደለም ። ኢህአዴግ ከፌዴራል እስከ ክልል ስልጣን ድረስ አንዲትም ድምጽ ሳይጭበረበር ከአጋሮቹ ጋር ቢያሸንፍ እን የአንድ ፓርቲን አገዛዝ ጠቅላላ መንግስታዊ ስርአቱን መቆጣጠሩ ተቃዋሚዎችን ለመናጆ እንደሚያገለግሉ ያህል ቀስፎ መያዙ ለኢህአዴግ ህዝብ የሚሰጠው ድምጽ በአማራጮች ላይ ከሚደረግ የፍላጐቶችና የስልጣን ውድድር የፈለቀ ከመሆን ይልቅ የኑሮ ግዴታን የመንግስት ፍላጐትን እንደ ማሟላት አይነት መሆኑ የታወቀና የተመሰከረ ነው ። ይህ ራሱ ዛሬ በተለያዩ ምክንያቶች የሚነሳውን ህጋዊነት ወይም ሌጅትመሲ የማግኘት ነገር ይከልክለዋል ። ኢህአዴግ ነጻና ፍትሀዊ ምርጫ ተካሄደ ብሎ መከራከር ይቅርና ነጻና ፍትሀዊ የሚሉት ቃላት ለአፉ ለመጠቀም ቀናነትና ብቃት የነበረው አይደለም ። የእሱ ዴሞክራሲ ዳኛው ከእኔ ሆኖ እኔ በሰፊ ሜዳ አንተ በቀጭን ገመድ ላይ እንሽቀዳደም የሚል አይነት ነበር ። ኢህአዴግ በገዛ ራሱ ውስጥም ቢሆን የተሻለ ሀሳብንና የተሻለ ችሎታን በክርክር የማንጠር ወይም በነጻ ውይይትና በድምጽ ብልጫ የመለየት እስትንፋስ አልነበረውም ።
ሽግግር የምንፈልገው ለዚህ ነው ። ከአምባገነንነት ከፈላጭ ቆራጭነት ወደ ዴሞክራሲ ለመረማመድ ነው ። ይህ ደግሞ እኔ እበልጥ እኔ እበልጥ ከማለት በፊት በሁሉም ላይ የኢትዮጵያን አጣዳፊ ጥሪ አውጇል ። አጣዳፊው ለሁሉም የቀረበው ጥሪ ደግሞ ጨዋታውን የማወዳደር መሰናዶ ነው ። ይህ መሰናዶ የተስተካከለ የሜዳ ዝግጅትን በብቃትና በስነ ምግባር በታነጹ ሰዎች የተሞላ ተቋማዊ አቅምን ፍትሀዊ የጨዋታ መርሀ ግብርን ኢአድሏዊ ዳኝነትን ለጨዋታ ጀርባ ሰጥቶ በስራ ላይ የማተኮር ንቁነትን የተጐናጸፉ የጸጥታ አስከባሪዎችን አቤቱታዎችን ያለ አድልኦ መርምሮ ትክክለኛ ውሳኔ የሚሰጥ ነጻ አካልን ይፈልጋል ። የዴሞክራሲ ግንባታም ከዚህ የጨዋታ መሰናዶ ጋር የሚመሳሰል ሳይንስና ጥበብ ነው ። በዚህ ረገድ መሟላት የሚገባቸውንና ብዙዎች የሚሿቸውን ማሻሻያዎች የዶ/ር አብይ መንግስት ተያይዟቸዋል ። የሚጐድል የሚቀር የሚጨመር ወዘተ ሊኖር ይችላል ።
በአዲሱ የለውጥና የሽግግር ሁኔታና አጋጣሚ ውስጥ ሳይበታተኑ ትርምስ ውስጥ ሳይገቡ በግስጋሴ የመቀጠል እድላችን ቆሞ የቀረው ውሸት ሆኖ የኖረው ህገ መንግስታዊ ዴሞክራሲያዊ ፌዴራላዊ ስርአት ግንባታ ጋር የተያያዘ ነው ። በዚህ መጀመር ነው ። ይህን ተልእኮ የማሳካትና የማቃናት ተግባር ለውጡን ከመክሸፍ በማዳን ያለውን መንግስት የለውጥ ጥረት ከማቀፍና ከመደገፍ ይጀምራል ። ሲያንቀላፋ መቀስቀስ መንገድ ሲስት መመለስ ጉድለቱን መሙላት እንዲህ እያሉ ወደፊት ማስኬድ እንጂ ከህግም ሆነ ከህገ መንግስት መውጣት ብዙ ቁጥር ያለውን የህገ መንግስቱንና የፌዴራሊዝሙን ደጋፊ ከለውጥ ሃይልነት ውጪ ያደርጋል ። በህግና በህገ መንግስት ውስጥ የመታቀብና የመታጠር ጉዳይ ግን ከድጋፍ በላይ ለመርህ የመታመን ጥያቄም አለበት ። የኢትዮጵያ ህዝብ የለውጥ እርምጃዎች መንግስትን ከመገርሰስ ያለውን ህገ መንግስት አሽቀንጥሮ ከመጣል መነሳት የለበትም ። የአገርን መልካ አናግቶ መንግስትን ገርስሶ መላውን ሰራዊትና ሲቪል ሰርቪስ በትኖ እንደገና አዲስ ማደራጀት ደግሞ እንደገና መነሻችንና መንደርደሪያችን መሆን የለበትም ።
የመጠፋፋትን እድል አምክነን ዴሞክራሲን የመቀናጀት እጣ ፈንታችንን የምንይዘው የአገሪቱን የመከላከያ ሃይል ከመናጋትና ከመፍረስ አደጋ ጋር ሳይገናኝ የመረጃና የደህንነት አውታሩም የአገሪቱን የልማት ሀብቶች የህዝቦችን ደህንነትና ሰላም ነቅቶ ከመጠበቅ ለአንድ ጊዜም ሳይቋረጥ ከገዥ የፖለቲካ ቡድን ታማኝነትና ደባል አገልጋይነት እንዲላቀቅ በአጠቃላይም የተክለ መንግስቱ አውታራት ገለልተኛ ባህሪ እንዲጐናጸፍ በማድረግ ነው ። ይህንን ተግባር መፈጸም የሚቻለው ደግሞ የለውጥ ሃይሎች ሁሉ በጠረጴዛ ዙሪያ ተገናኝተው አብሮ ለመስራትና የተክለ መንግስቱን መንሻፈፍ ለማቃናት ዴሞክራሲን ለማደላደል በጋራ ሲገጥሙ ነው ።
ዴሞክራሲን የማደላደል ጉዳይ ብዙ መሰናዶዎች ይጠይቃል ። ምርጫ ራሱ የዚህ አንዱ አካል ነው ። ከለውጥ ሃይሎች መካከል አንዱን ወይም ሌላው የመትከል ሻምፒዮና አድርጐ የመሾም ከዚያ በኋላ ያሰብኩት ሆነልኝ ብሎ ጉሮ ወሸባዬ የሚባልበት አይደለም ። መጪው ምርጫ ምናልባትም ሌሎች አንድ ሁለት ተከታታይ ምርጫዎች ራሳቸው ዴሞክራሲን ዴሞክራሲያችንን የማደላደል መሳሪያዎች ናቸው ።
ለነጻ ምርጫ የህዝብ ፈቃድና ድምጽ ለተግባቡበት ምርጫ የመዘጋጀት ጉዳይ የበርካታ መሰናዶዎችን ማሟላት አስቀድመው ይጠይቃሉ ። መሰናዶዎቻችን ከሚያካትታቸው ጉዳዮች መካከል አንዳንዶችንና ዋና ዋናዎቹን ልጥቀስ ። አፋኝ ህጐች ከፈትፈት ተደርገውና ተቃለው የብዙሃን ማህበራት ከእስርና ከጥርነፋ ወጥተው ነጻ እንቅስቃሴ ውስጥ መግባት ቢያንስ ቢያንስ እንዲያ ያለ መላወስ ውስጥ መግባት አለባቸው ። ህዝብና የፖለቲካ ፓርቲዎች አመኔታ እየጣሉባቸው የመጡ የዴሞክራሲ ተቋማት እየጐለመሱ መምጣት አለባቸው ። ከፓርቲዎች እሽቅድምድም ከወንበር ቅርምትና ትርፍ በበለጠ በሸፍጥና በብልጣ ብልጥነት ያልተበላሸ ምርጫ መካሄድ ለዴሞክራሲ ስር መያዝ ያለው ጠቀሜታ የህዝብ ግንዛቤ መሆን አለበት ። ከፖለቲካ ወገንተኛነት ይልቅ ለእውነት ለሚዛናዊነት ለነባራዊነት ታማኝ የሆኑና በዚህም ምግባርና ጨዋነት አማካይነት ብልሽቶችንና ጉድለቶችን ከመንግስት ቤት እስከ ፓርቲዎችና እስከ ግል ተቋማት ወዘተ ድረስ እየገላለጡ ለህዝብ የሚያቀርቡ ሚዲያዎች መፍካት አለባቸው ። ለአካባቢም ለፌዴራል ስልጣንም የሚያልሙ ፓርቲዎች በዴሞክራሲው ሜዳ በትግሉ መድረክ ውስጥ የመግባታቸውም ሆነ እዚያው ውስጥ ህጋዊ ሆነው የመቆየታቸው ጉዳይ አንጓላይ ወይም አድሏዊ ባለመሆናቸው የተወሰነ የዴሞክራሲያዊ አመለካከትና ዴሞክራሲያዊ የድርጅት አኗኗር መለኪያን ያለፉ በመሆናቸው መለካት የግድ ነው ። ፓርቲዎች ቢጤ ለቢጤ እየተሳሳቡ የትኛው ፓርቲ ምን እንደሆነ ሊያውቅ በሚችልበት ደረጃ ቁጥራቸው መቃለሉም ተፈላጊ ነው ።
ተመሳሳይ ቅድመ ሁኔታዎችን በጥያቄ መልክ ማቅረቤን ልቀጥል ። ፓርቲዎች ምን እየሰሩ እንደሆነ በየጊዜው ማወቅ የህዝብ መብት መሆኑ የአገር ግንዛቤ እየሆነ መጥቷል ወይ ? እነዚህስ ፓርቲዎች ለዚህ ግብ ሲባል አጫፋሪም አዋዳቂም ባልሆነ ጋዜጠኝነት መበራየታቸው ጀምሯል ወይ ? የመናገርና የመጻፍ የመሰብሰብ ተዘዋውሮ የመንቀስቀስና የመደራጀት/የማዳራጀት ነጻነት ክርክር ውይይት በርባሪ ግምገማና ትንታኔ በየክልሉ ደርቷል ወይ ? ከእነ አካቴው ይቻላል ወይ ? ህዝብ ከሀሳቦች መብላላት ልምድ ሚዛናዊና የበለጸገ ግንዛቤ ስለእያንዳንዱ ጉልህ ፓርቲ ምንነት አግኝቷል ወይ ? እነዚህንና የመሳሰሉ የህዝብ ጥቅምን ያስተዋሉ ስራዎች መጠየቅ አለባቸው ። ከዚህም በላይ ምርጫ መካሄድ የሚያስችል ዝግጅት ሰላም ቅንነትና ጨዋነት አለ ወይ ? የሚያስፈራራና የሚሰጋ አሳሳቢ ጥያቄ ሆኗል ።
በዚህ ረገድ እነዚህ ጥያቄዎች በህገ መንግስቱ በአንቀጽ 58 የተደነገገውን የጊዜ ገደብ ደረሰ ? ገና ነው ? ብሎ ከመጠየቅ ለዚህም ከመትጋት የበለጠ ዋጋ ያላቸው ናቸው ። ህገ መንግስቱ በተጠቀሰው አንቀጽ የህዝብ ተወካዮች ምክር ቤት የሚመረጠው ለአምስት አመታት ነው የስራ ዘመኑ ከማብቃቱ ከአንድ ወር በፊት አዲስ ምርጫ ተካሄዶ ይጠናቀቃል በማለት ይደነግጋል ። የምክር ቤቱ የስራ ዘመን የሚያበቃው ደግሞ አንዳንዶቹ እንደሚሉት ሰኔ 30 ላይ ሳይሆን መስከረም ወር መጨረሻ ሳምንት ሰኞ ላይ ነው ። ከዚያ በፊት ከአንድ ወር በፊት አዲስ ምርጫ ተካሂዶ መጠናቀቅ አለበት ። በዚህ ረገድ ነሀሴ ወር ውስጥ ምርጫ መካሄዱ በህግ ያልተፈቀደ አይደለም ። ምርጫ ቦርድ ያወጣው ገና ያልጸደቀ የጊዜ ሰሌዳ ከዚህ አንጻር ህጋዊ አይደለም አይባልም ። ከአየር ሁኔታው አንጻር ቢነቀፍ ግን ነውር የለበትም ። ተገቢም ነው ።
ከዚህ በላይ ግን ምርጫው በተባለው ጊዜ በዚህ አመት ውስጥ በሚቀጥለው አመት ውስጥም እንዲሁም የተባበሩት መንግስታት ድርጅት የሰብአዊ መብት ኮሚቴ ጄኔራል ኮሜንት ቁጥር 25 ይህንን አቋም በእጀጉ ይደግፋሉ ።
ግራም ነፈሰ ቀኝ የምንገኘው ሽግግር ውስጥ ነው ። ከአድራጊ ፈጣሪነት ከአምባገነንነት ሲረገጥ ከኖረ ህገ መንግስት ወደ ህገ መንግስታዊ ዴሞክራሲ በማድረግ ሽግግር ላይ ነን ። በዚህ ወቅት የምናደርገው ምርጫ የሚጥልብን ሃላፊነት በብልሽት ያልተጨመላለቀ ምርጫ ለማካሄድ የሚያስችሉ ሁኔታዎችና ስርአቶችን ማሟላት ነው ። ስለዚህም ምርጫውን በታወቀ ወቅት ለማካሄድ መስራት ያለብንን ሁሉ የመስራቱ ጥረትና ትጋት ሳናጓድል መሰናዶው ደካማ ከሆነ ግን ጊዜውን ገፍቶ መሰናዶውን ይበልጥ ማሟላት ሁሉም ሊስማማበት የሚገባው የጋራ አደራ ነው ። የዚህ ምክንያት ለህገ መንግስቱ በመታመን ረገድ ጊዜ ገደቡን ወይም ጊዜ ገደብ የሚባለውን ለጊዜ ገደብነቱ ብቻ ከማክበር ይልቅ ጊዜውን ገፋ አድርጐ ጊዜውን ጥሶም ያልተልከሰከሰ ነጻና ፍትሀዊ ምርጫ የማካሄድን ዋነኛውን ህገ መንግስታዊ ግዴታ ማክበር በእጅጉ ስለሚበልጥ ነው ። ስለዚህም እነሆ የምርጫው የታወቀ ቀን እየደረሰ በመሆኑ ከአካባቢ አካባቢ ያለውን የነጻ ዝውውር የእንቅስቃሴና የህግ የማስከበር አስተማማኝነት ሁሉም ማለትም ፌዴራላዊና የአካባቢ ምክር ቤቶች ከፓርቲዎች ጋር የተገናዘበ ግምገማ አድርገው ከ2012 አ.ም ባሻገር ባለ ጊዜ ውስጥ ምርጫውን የማሸጋገር በቀጠሮ የማሳደር ውሳኔ ቢያደርጉ አድራጐታቸው ህገ መንግስቱን አዲስ ህይወት አዲስ ህልውና የማጐናጸፍ ያህል ፖለቲካዊ ትርጉምም የሚሰጥ ውሳኔ ይሆናል ።
ከዚህ አያ በተለይ ባሳለፍነው ሳምንት አጋማሽ ላይ አብሮነት የተባለው የፓርቲዎች ስብሰብ ያቀረበው ሀሳብና ጥያቄ ተገቢም ህጋዊም ነው ። ያንኑ ያህል የፓርቲው ስብሰብ ሀሳብ የሚያሳስበውና ከዚያም በላይ የሚያስደነግጠው በዚሁ መካከል የሽግግር መንግስት ይቋቋም የሚለው ነው ። ቀደም ሲል የጠቀስነውና አስረግጠን ያወሳነው ለውጡንና ሽግግሩን በዚሁ ህገ መንግስታዊ ማእቀፍ ውስጥ የማካሄድ ተግባር ይህን ያህል አዲስ ስብስቦሽ መታገስ ድረስ የሚለጠጥ አይመስለኝም ።
አሁን ኢትዮጵያ ያለችበት ሁኔታ ነጻ ዝውውርንና እንቅስቃሴን ብቻ ሳይሆን ህግ የማስከበር አስተማማኝነትን ጭምር አሳሳቢ ደረጃ ላይ ያደረሰ ስለመሆኑ ዩኒቨርሲቲዎቻችን ሲበዛ በሚያሳዝን ሁኔታ ይመሰክራሉ ። የደምቢዶሎ ዩኒቨርሲቲ ተማሪዎች ሁኔታ የመንግስት ሪፖርት የገባበት ቀውስ የሚሳያፍርና የሚሰቀጥጥ ማስረጃ ነው ።
ምርጫ ለማድረግ ያስቸግረናል እያልን ትናንት ከትናንት ወዲህ እዚህም እዚያም እያየን ያመላከትናቸው አለመረጋጋቶች የፖለቲካ ሰላማችንን አናግተውታል ። ይህ በአጸፋው የኢኮኖሚ ተግባርንና በህግ ውስጥ መኗኗርን አስቸጋሪ ከማድረግም በላይ ማሰነካከል ድረስ ተዘባነውብናል ። ህግና ሰላም የማስከበር የመንግስትና የመንግስት የስልጣን አካላት የእለት ተእለት ስራ ሳይቀር አጸፋዊ ፕሮፓጋንዳ እየተሰራበት ተቸግረናል ። ማስተካከል ማረቅ አለብን ። ለዚህ መላ ልናበጅት የምንችለው ወዲያውም በዴሞክራሲያው መብቶች ውስጥ ወደ መኗኗር የምንሸጋገረው ከሁሉም በፊት በህግ ውስጥ ለመኗኗር ስንገብርና ለዚህ እጅ ስንሰጥ ነው ። ጥያቄዎች የአመጽም ሆነ ህገወጥ መንገድ ውስጥ ሳይገቡ የሚስተናገዱበትንና ምንም አይነት ህገወጥ መንገድ ወይም ወንጀል የትግል ሽፋን የማያገኙበትን ሰላማዊ መንገድ ሳንከተል ለዴሞክራሲም ሆነ ለለውጥ እታገላለሁ ማለት አይቻልም ።
ከአዘጋጁ ጽሁፉ የጸሀፊዋን አመለካከት ብቻ የሚያንጸባርቅ መሆኑን እንገልጻለን ።
