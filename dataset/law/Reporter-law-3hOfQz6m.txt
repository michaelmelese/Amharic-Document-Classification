ታሪክን በመቆልመም ለወገንተኛ ፖለቲካ ፍላጐት እንዲገብር ማድረግ ለዚህ ዘመን አይመጥንም ።
በበቀለ ሹሜ ።
እስከ ዛሬ በኢትዮጵያ ታሪክነት ሲታተት የነበረው ነገር ዛሬ ትልቅ ጥያቄ ምልክት ውስጥ የወደቀ እንደመሆኑ ይህ የዛሬው ወቅት የተለዩ ስራዎችን ይሻል ። ምንም ምንጭ ሳያሳውቁ የተሸጠሸጠ ነገር ለዚህ ወቅት ምንም ያለማዋጣት ያህል ነው ። ከመስመር መስመር የምንጮችን ስሞች በድፍኑ መደቅደቅም ብቻውን ለአንባቢ የሚያስተማምን ነገር በመስጠት በኩል የሚያበረክተው ነገር የለም ።
ቁም ነገሩ ለምስክርነት የሚበቁ መረጃዎች መስፈራቸው ነው ። ዛሬ የሚያስፈልገው አንድ የታሪክ ጉዳይን የሚመለከቱ ተደጋጋፊና የሚጣሉ መረጃዎች እየተጋጠሙ የሚመዛዘኑበት የማያፈናፍኑ ማስረጃዎች ከአጠራጣሪ የሚለዩበት በመረጃዎች ደካማነትና ማነስ ላይ ሎጂካዊ ፈትል ተጨምሮ ምናልባት እንዲህ ሆኖ ይሆናል ሊባሉ የሚችሉትና ግምት ለመስጠት የሚያስቸግሩ የተለዩበት ትንታኔ ነው ። አንባቢ ከጸሀፊው ጋር እርግጡንና አጠራጣሪውን አብሮ እንዲፈርድ የሚያስችለው የዚህ አይነት ስራ ነው ። ለህዝብ በሚቀርቡ ስራዎች ዘንድ ዛሬ ያለው ዋና ጉድለትም እዚህ ላይ ነው ።
ለምሳሌ አምስትና ስድስት መቶ አመታት ስላለፋቸው የታሪክ ጉዳዮች እከሌ እንዳለው እየተባለ ወይም በድፍኑ ምንጩ ይሰጣል ።
ቀደምት ጸሀፊዎችን በአድሏዊነት እየነቀፉ ግን ከአድሏዊነት አለመራቅ ሌላው አይን ያወጣ አሳፋሪ ችግር ነው ። የአለም አገሮች የታሪክ ጉዞ በየትም ስፍራ ሚዛን ጠብቆ ሂያጅ ሆኖ አያውቅም ። የመገዛዛት ሂደት አሸናፊነትንና የሃይል የበላይነትን እንጂ ተራን ተከትሎ አያውቅም ። ኢትዮጵያ የምትባል አገር ግንባታ ከአገሪቱ መጠሪያ ጭምር ከሰሜን ወደ ደቡብ የተካሄደ የመስፋትና የማስገበር ጉዞ መሆኑ አያስገርምም ።
በዚህ የተዛነፈ አካሄድ ውስጥ የኢትዮጵያ ኦርቶዶክስ ቤተ ክርስቲያን እንደ ማንኛውም ገዢ ሃይማኖት የተስፋፊዎቹ የርእዮተ አለም ተቋም ሆና ሰርታለች ። ነግስታትን በማስወደስ ዘመቻ በመባረክ አብሮ በመዝመት ተሳትፋለች ። የአስገባሪነት ጥቅም ተካፍላለች ታሪክ ጽፋለች ገድል ጽፋለች ። የጽሁፍ ሀብቶቿን በቁም ጸሀፊዎቿ እያባዛች አንዱ ዘንድ ቢቃጠል ሌላ ስፍራ እንዲገኝ አድርጋ አቆይታለች ። ለነገስታት ውድ ንብረቶች አስተማማኝ መቀመጫም እሷው ነበረች ። ይህን ያህል በሰፋ ሚና ውስጥ አሻራዋ ቢበዛ ራሷን ከኢትዮጵያ ምንነት ለይቶ ለማየት ብትቸገር ለኢትዮጵያ ባንዲራ ክርስቲያናዊ ትርጓሜ ብትሰጥ ምኒልክ ይህንኑ ትርጓሜ ቢያውጁ የጉድ ስራ አይሆንም ። ገዢ ርእዮተ አለሞች ያላደረጉት በኢትዮጵያ ምድር አልተደረገም ። እንደ የርእዮተ አለሙ አይነት በክርስቶስ ልደት ላይና በሂጂራ ላይ ተመስርቶ መቁጠር መጥቷል ። የመስቀል ቅርጽ ጨረቃና ኮከብ ጐራዴ ማጭድና መዶሾ ሁሉ የባንዲራ አርማ ሆነዋል ። የኦሮሚያ የዛሬ አርማ ቀለማት ከኦሮሞ ነባር ባህልና አተያይ ጋር የተያያዘ ተምሳሌታዊ ስር አላቸው ።
ኦርቶዶክስ ክርስትና የኢትዮጵያ መለያና መታወቂያ ሆኖ በተሾመበት በዚያ አጼያዊ የአስገባሪነት ዘመን ውስጥ የኢትዮጵያ ኦርቶዶክስ መነኮሳት በጻፏቸው ታሪኮች ለእምነታቸው ወገንተኛ መሆን የተልእቸው ተፈጥሮ ነው ። የሌላ ሃይማኖት ተከታዮች ወይም የፍርጃ ጊዜ አድርጐ ከማየትና ከመተርጐም ሊያመልጡ የሚችሉበት ጊዜ አልነበረም ። በዚያን ጊዜ የአህመድ ኢብን ኢብራሂምን የድል ዘመቻዎች በኢትዮጵያና በክርስትና ላይ የተነሳ ጦርነት የጥፋትና የቅጣት ዘመን አድርገው ለምን ጻፉ ብሎ መብከንከን መቃዠት ይሆናል ።
እውናዊ አስተሳሰብ የህሊና ለውጥ ባላስከተለባቸው ህብረተሰቦች ውስጥ ክንዋኔዎች የሚብራሩትና እንቆቅልሾች የሚፈቱት በእምነት አማካይነት ነው ። ህልሞችና ድርጊቶች የመለኮታዊ ደግና መጥፎ ስራ መከሰቻና ማመልከቻ ሆነው ይወሰዳሉ ። እስከ ዛሬ ድረስም በአገራችን የእለት ተእለት ኑሮ ቅጥ አምባር የታጣላቸውን ነገሮች መፍቻ ሆኖ እያገለገለ ያለው እምነት ነው ። በእለት ተእለት እንቅስቃሴያችን ውስጥ ክፉና ደግ ውጤት ያመጣሉ የሚል ትርጉም የምንሰጣቸው ምልኪዎች አሉ ። አንድ ሰው እክል አጋጥሞት ከአገር አቋራጭ የአውቶቡስ ጉዞ ቢተጓጐልና ያ አውቶብስ ቢገለበጥ የሰውየው መቅረትና መትረፍ የእግዜር ስራ ተደርጐ ይቆጠራል ። ያላንዳች ህመም ወደ ሞት የሄደ ከጻድቅ ሊቆጠር እንደሚችል ሁሉ ብዙ በህመም መሰቃየት ምን ሃጢያት ቢኖርበት ነው የሚል አተረጓጐም ይጠራል ። ታማሚው በደል የሰራ ወይም ጾም የማያከብር ከሆነማ የቅጣቱ ምክንያት የታወቀ ያህል ነው ። የበሽታ ወረርሽኝንና ችጋርን ከሃጢያትና እግዜርን ከመርሳት የመጣ ቅጣት አድርጐ መተርጐምም የተለመደ ነው ። መጥፎ ህልም አሳይቶኛል ብሎ መስጋት/ከመንገድ መቅረት ደግ ህልም አይቻለሁ ብሎ የተቃና እድል መጠበቅ ቀደም ባለው ጊዜ በተለይ የተለመደ ነበር ።
በተራው ሰው ደረጃ ይህንን ያህል ለማለት ከተቻለ ለጻድቅነት የቀረቡ ለምእመናን ንስሀና ደህንነት መግቢያ በር የሆኑ እስከ ንጉስ ድረስ መገዘትና መፍታት የሚቻላቸው መነኮሳት ምን ያህል ያልተገደበ የትርጓሜና የንግርት ስልጣን እንዳላቸው መገመት ነው ። የሚያስሞግስ ባህርይና አድራጐት ያሳዩ ሰዎች በሆኑት ላይ ያልሆኑት በሰሩት ላይ ያልሰሩት እየተጨማመረ ማንነታቸው አፈ ታሪክ አከል ይሆናል ። በጊዜያት ውስጥ እየተራገበ የተገነባው የአጼ ቴዎድሮስ የአለቃ ገበረ ሃናና የቅርቡ የኮምጬ አምባው ሰብእና ከእውነተኞቹ ሰዎች አለልክ የናረ ነው ። በሃይማኖትም በኩል በመስቀላቸው ፈዋሽነት በጾም ጸሎታቸው የሚሞገሱ የወደፊቱ የሚታያቸውና ቃላቸው መሬት ጠብ የማይል የሚባልላቸው የሰሩት እየተባዛና ጭማሪ እየወለደ ታምር የሚወራላቸው የእምነት ሰዎች ዛሬም ድረስ አሉ ።
ገድሎች በዚህ አይነት ሂደትና በመነኮሳት ያልተገደበ የመንፈስ ስልጣን መሀል የበቀሉ ከመሆን አያመልጡም ። በዶ/ር አያሌው ሲሳይ የአገው ህዝቦችና የዛጉዌ ስርወ መንግስት ታሪክ ውስጥ በተጠቀሱ የገድል ጽሁፎች ስርወ መንግስትን ከዛጉዌ ዘሮች ወደ ዳዊት ዘሮች የመለሰው እግዚአብሄር ግብሩና አስተሳሰቡ ሰዋዊ ሆኖ መቀረጹን እናስተውላለን ።
ዞሮ ዞሮ በቤተ ክርስቲያን ትምህርት የተቀረጹ ሰዎች የሚጽፏቸው ዜና መዋእሎችም ውስጥ ዋናው ባለታሪክ ቢጽፍ ግዳጁ እንጂ ውርደቱ አይሆንም ።
ሃይማኖትና ታሪክ ጸሀፊነት ሳይቀር የማንበርከክና ያለመንበርከክ ትንንቅ ተሳታፊ በነበረበት የቀድሞ ዘመን ውስጥ ያለውን አድሎአዊነት አይቀሬነት ያለስሜታዊነት ማስተዋል ስራዎቹን ክዶና ንቆ ከመተው ፋንታ ውሸትና እውነቱን በተለያየ ዘዴ አበጥሮ ለመለየት አንጀትና አይን እንዲኖረንና ያለንበት ዘመን የጣለብንን ሃላፊነትም እንድናጤን ይረዳናል ።
በዛሬው ጊዜ ታሪክ ራሱን ችሎ በስነ ምግባር የሚሰራ እውነት ላይ ለመድረስ የሚካሄድ የእውቀት መስክ የሆነበትን ዘመን ዘግይተንም ቢሆን የመቀላለቀል ወጉ የደረሰን እንደመሆኑ የጥፋት ማማሃኛ አይኖረንም ። ታሪክን ለመንግስታዊ ፕሮፓጋንዳ ለብሄርተኛ ወይም ለትምክህተኛ ፍላጐት እንዲገብር ማድረግ ታሪክንና ሃይማኖትን መቀላቀል ከዛሬው ዘመን ታሪክ አጻጻፍ ውጪ ነው ።
የትርፍ ጊዜ ጸሀፊም ሆንን የሙሉ ጊዜ የታሪክ ሙያተኛም ሆንን ኢሙያተኛ ታሪክን አጥንተን ለመጻፍ ከተነሳን የመጀመርያው ስነ ምግባር ማንኛንውንም ነገር ክፍት በሆነ አእምሮና ገለልተኛ በሆነ ስሜት የመቅረብ ዝግጅት ነው ። ከዚያ ቀጥሎ የሚታሰሱና የሚበረበሩ የመረጃ ምንጮችን ብዛትና አይነት የተሟላ እውነት ላይ በመድረስ አላማ መምራት በመረጃ ብርበራ ሂደት ውስጥም በወገናዊነትና በባይተዋርነት የተጻፉትን በቅጡ መለየት ምንጮች ውስጥ ለሚያጋጥሙ ስሜቶች አድርጐ በሚያቀርብ አይነት የፕሮፓጋዳ ስራ አለመጭበርበር በአንጻሩ ስለ ወገን ድክመትና ስለ ጠላት ጥንካሬ ለተሰጡ ምስክርነቶች ደግሞ የመታመን ብልጫ መስጠት አግባብ ነው ።
በዚሁ አይነት አንዱ ዘንድ የተገኘ መረጃ ደጋፊ ካለው ማጣራት ከ አሉ ባይ የጽሁፍ መረጃ ወደ አየሁ ባይ የጽሁፍ መረጃ ማለፍ የአይን ምስክር መረጃም ውስጥ ከወሬ ከእግረ መንገድ ልብታና አብሮ ከመሰንበት የተገኘውን ለይቶ ለማጤን መሞከር ስለደብዳቤ መጻፍና ስለመሰል ክንዋኔዎች የሚሰጡ ትረካዎችን የተቻለውን ያህል ከሰነዶቹ ጋር ማገናዘብና ማጐዳኘት የቃል መረጃን በመጠቀም ጊዜም በመረጃው አሰባሰብ ላይ በሰጪና በተቀባይ መካከል በሚኖር የመተማመን ቀዳዳ ምክንያት ሊመጣ ለሚችል እብለትና ጭማሪ/ቅናሽ ልዩ ትኩረት መስጠት ይህን መሰሉን ችግር ለመቀነስ የቃል መረጃው ከተለያዩ ስፍራዎች የመገኘቱን መጠንና ቀደም ባለ ጊዜ ስለቃል መረጃው በጽሁፍ የተመዘገቡ ነገሮች መኖር አለመኖራቸው ግምት ውስጥ ማስገባት ይጠበቃል ። በመተንተን ጊዜም የአሳማኝ መረጃ እጥረት/እጦት ያለባቸውን የታሪክ ጉዳዮች በተመለከተ ከማድበስበስ ከመሸምጠጥ ወይም ግምትን እውነት አስመስሎ ከመሙላት መቆጠብ ። አጠራጣሪውን አልፈታ ያለን እንቆቅልሽና መላምታዊ የሆነውን ከተረጋገጠው ለይቶ ማሳየት ግድ ነው ።
እነዚህን የመሳሰሉ ጥንቃቄዎች ተወስዶም ታሪክ ሂሳብ ባለመሆኑ የማያዳግም ስራ አይገኝም ። ጉድለቶችና የትንታኔ ልዩነቶች ከሰው ሰው መኖራቸው አይቀርም ። ታሪክ የሚጣራው የአንዱን ትንታኔ ሌላው እያበራየው አንዱ በሌላው ላይ እያከለ ነው ። በዚህ አይነት አካሄድ በቀድሞ የታሪክ አጻጻፍ የተሰሩ ብልሽቶችን ማቃናት የተገፋው የጠለሸው የደበዘዘውም ሆነ የተጋነነው ትክክለኛ ምንነቱ እንዲታይ ማድረግ የዛሬ ሃላፊነት ነው ። ሆኖም ግን የትናንት አይነት ብልሽቶች ዛሬም እየተደገሙ ማወካቸው አልቀረም ። ነባር ከሆነ ወይም ወረት ካገኘ አቋም ጋር ለመስማማት ሲባል ወይም በቀደመ ጊዜ የተወረወሩ የንቀትና የዘለፋ ስሜቶችን በአጸፋ ለመበቀል ሲባል ወይም አስቀድሞ ተወስኖ ላለቀ መደምደሚያ ማስረጃ እየጠቀሱ መሸጥሸጥ የታሪክ እውቀት ከማበርከቱ ይልቅ ማደንቆሩ ይበልጣል ።
ለታሪክ ጥናት ቅርብ የሆነ ሰው በጥንታዊ መዛግብት ጥናት ማስትሬት ዲግሪ ያገኘ በቀድሞው የታሪክ አጻጻፍ ውስጥ የነበረውን አድሏዊነት የተቸ ሰው የ19ኛውን ክፍለ ዘመን ሁለተኛ አጋማሽ ይዞ አውሮፓውያንን በመሻማት የተካሄደውን የኢትዮጵያን የግዛት ጥቅለላ መገባደጃ ሂደት የሙስሊሞች ህልውና የተደፈጠጠበትና በአውሮፓውያን ሞግዚትነት የተፈጸመ አድርጐ ሲጽፍ ከደቡብ ወደ ሰሜን ዘምቶ ካልገዛኋችሁ ! ያለ አልነበረም በማለት የ ግራኝ ገዢነት እንዳልነበር ሲሸመጥጥ ስለሰሜኖቹም ወደ ደቡብ የመዝመት ምክንያቱ ክርስቲያኖቹ ሊገዙ የተፈጠሩ እንደሆኑ ማመናቸው አድርጐ ሲያቀርብ ሰውየው የሚናገረውን ነገር ያውቀዋል ወይ ያሰኛል ።
ወገናዊ አጻጻፍን የሚተች ርእስ ለመጽሀፉ የሰጠው ታቦር ። ገጽ 259 ላይ ያስቀመጠው ብያኔማ አተላላቁ ! ስለንግስት ሳባ ታሪክ ስለዮዲት ስለጥንቱ የኢትዮጵያ ግዛት ስፋት ስለዛጉዌ ነገስታት አወዳደቅ ስለ ይኩኖ አምላክ ስልጣን ላይ መውጣት ስለክብረ ነገስትና ፍትሀ ነገስት ከዘርአ ያእቆብ እስከ አጼ ገላውዴዎስ ድረስ ስለነበሩ ነገስታት ታሪክ ስለኦሮሞ ህዝብ ታሪክ ስለኢትዮጵያን ሙስሊሞች ታሪክ ስለፈላሻዎች ታሪክ ወዘተ ያላንዳች ማስረጃ በደብተራዎች ተጽፈው በታሪክ ስም ሲተላለፉ የመጡ ተረቶች ናቸው ። ሳያንጓልሉ ወደ ቆሻሻ ቅርጫት ።
ድርቢ ደምሴ የአማራን የትግሬን የጉራጌንና የሀረሪን ሴምነትና ኩሽነታቸውን ንቀውና ሰርዘው የሰለሞን ።
የተዳፈኑ እውነቶች ደራሲዎች ። ግሪኮቹ ለማንቋሽሽ የሰነዘሩት ቃል መሆኑን ጥቁረትን የሚገልጽ ቃልም አሳፋሪ መሆኑን ድሪቢ ነው የሚያውቀው ። ያም ሆነ ይህ በብሉይ የሰው የዘር ሀረግ መሰረት የጥቁሮች ትውልድ ከካም ልጅ ጋር የተገናኘበትን ኩሽ ኢሃይማኖታዊ በሆነ ትርጓሜ እየተገለገሉ የ ኢትዮጵያ ን ለአገር ስምነት መብቃት ጥቁርነትን በሚገልጽ ነባር ትርጉሙ ማራከስ ወይም ስሜን ተነጠቅሁ የሚል ሌላ አገር በሌለበት አንድ ሺህ ተኩል አመታት በላይ ካለፈ በኋላ ተነስቶ ስለስም ስርቆት ማውራት ምን ክፋት ልስራ ካልሆነ በቀር ምን ሊሆን ይችላል !
ኢቶፒስ አክሱማውያኑን ጨምሮ ለአካባቢው አፍሪካዊያን የዋለ ስም እንደነበር ሁሉ አክሱማውያን ከግሪኮች ጋር ቅርርብ ነበራቸውና መጠሪያውን ከቃል ልማድ ተቀብለው ወደ አገር መጠሪያነት አዙረውት ይሆናል ። አክሱማውያኑ ብሉይ ኪዳንን የተረጐሙት የኢብራይስጡን ኩሽ ወደ ኢቶፒስ/ኢቶፒያ ከለወጠ የግሪክኛ ትርጓሜ ከሆነም ።
ሃይማኖትን መሰረት በማድረግ እነ ደብረ ዘይት ሆሳእና የሚባሉ የስፍራ ስሞች በአገራችን ውስጥ እንደወጡ ዛሬም ከእምነት ጋር በስሜት ለመቀራረብ ለልጆቻችን ከእምነት መጻህፍቶቻችን ውስጥ ስሞች እንደምንመዝ ተመሳሳይ ነገር ጥንት መደረጉ ምን ያስደንቃል !
ድርቢ ሃይማኖት መቀየር ማንነትን መቀየር ነው ማንነት የማስተካከል ተግባር ይደቅናል ። ለዋቄፈታ እምነት ያደረገው ከስብከት የማይተናነስ አሞካሽነትም የዚሁ የማንነት እርማት እንቅስቃሴ አካል መሆኑ ነው ። የዋቄፈታ እምነትን መከተልም ማስፋፋትም ህገ መንግስታዊ መብት ነው ። ከዋቄፈታ ውጪ መሆንን ኦሮሞነትን ማጣት አድርጐ ማየት ግን አደገኛ ጽንፈኝነት ነው ።
በእሱ መንገድ ከተሄደ ከመካከለኛው ምስራቅ የበቀሉትን የክርስትናና የእስልምና እምነቶች ዛሬ በአራቱም ማእዘን የተቀበሉ የአለም ህዝቦች ሁሉ ማንነታቸው ጐድሏል ማለት ነው ። ለእነሱ ምን ይመክር ይሆን ? እስልምና በአረቦቹ ውስጥ ጭምር የተስፋፋው ነባር እምነቶቻቸውን ማንነታቸው ን በስብከትም ሆነ በጐራዴ አስጥሎ ነው ። አረቦቹስ ማንነታቸውን ለማስመለስ ወደ ጥንቱ ጣኦት አምልኮ ይመለሱ ? የጥንቶቹም እምነቶች ከአረብነት ጋር እንዳልተፈጠሩ ሁሉ ዋቄፈታም ከኦሮሞነት ጋር አብሮ አልተፈጠረም ። ሁሉ ነገር ልውጠት አመጣሽ ነው ። እና የት ጋ ነው ማቆሚያው ?
የሚይዙ የሚጨብጡትን ያጡት የተዳፈኑ እውነቶች ደራሲዎች በአንድ በኩል ወደ ጠቢቡ ሰለሞን ሄደች የምትባለውን ንግስት ከመረዌ የተገኘች ያደርጋሉ ።
ይህ አዋጅ የአክሱም ስልጣኔ መሰረት ከአረቢያ የፈለሱ ህዝቦች እየተባለ ሲጻፍልንና ስንማር የኖርነው ታሪክ በክርስትና እምነት ብሉይ ውስጥ የተነገረለት የእስራኤል ህዝብ በእግዜር የተመረጠ መሆን የሚፈጥረው አዘንባይነት የአጼዎች ከይሁዲዎች ጋር የዘር ሀረግ አለን ባይነት እነዚህ አንድ ላይ በሴምም ሆነ በኩሽ ተናጋሪዎች ህሊና ላይ ያሳረፉትን ተጽእኖ አንድ ላይ በሴሞቹ ላይ አነጣጥሮ ከኩሽና ከአፍሪካ ጋር የማቃቃር ያህል ጐጂ ነው ። የማጋነንና መራራ የስሜት ሙላት እንደዚህ አይነት ጥፋት ውስጥ ይጥላል ። ይህን መሰሉ መራራነት ለኦሮሞም ሆነ ለድሪቢ የሚበጅ ነገር አያስገኝም ።
ከውግዘትና ቂም ከመለፈፍ የማይርቁ ድምዳሜዎችን እየጠቀስን መደርደር እንቀጥል ብንል መጽሀፍ አይበቃንም ። እነዚህን መሳይ አስተሳሰቦች በእንግሊዝኛና በአማርኛ ከመቅረብ አልፈው በፓርቲ አስተሳሰብነት ብቅ ለማለት ችለዋል ። ውስጥ ለውስጥ እየተዛመቱ ህሊና ማሻከራቸውም አይቀርም ። ከዚህ ቀደም የተፈጸሙ ግራ ያጋቡ ጭካኔዎችና ቁጣዎችም ከሚያቃቅሩ አስተሳቦች ጋር የተያያዘ ንክኪ እንዳላቸው መገመት አይከብድም ። እነ ድሪቢ የዚህ አይነት አስተሳሰብ ተቀባዮች እንጂ አመንጪዎች አይደሉም ። የታሪክ ምርምር ባለሙያዎች ምን እስኪፈጠር እንደሚጠብቁ ግራ ይገባል ።
ዛሬ ሊገኙ በሚችሉ መረጃዎች የኢትዮጵያን ሰሜናዊና ደቡባዊ ህዝቦች የታሪክ ተራክቦ አካሄድ በየፈርጁ በጥልቀት ተረድቶ መጻፍ በራሱ ከባድ ስራ ሆኖ እያለ በስሜታዊነት ጫፍና ግምት ይዞ መገምደል ከተጨመረ የረባ ፍሬ ማሳየት አስቸጋሪ ይሆናል ። በአሁኑ ጊዜ ከኢትዮጵያ የታሪክ ጉዳዮች ውስጥ እንደ ጦር የሚፈራውና ከሁሉም በበለጠ የመግባባት ችግር ያለበት የኦሮሞ ጉዳይ ነው ። ኦሮሞ ቅኝ ውስጥ ነው የሚለው አመለካከት በታሪክ ጥናት ዘንድ እንድንቆጥር ማስቸገሩ ገና አልተቋረጠም ። ቅኝ ገዢነት በተፈጸመባቸው ስፍራዎች ውስጥ ቅኝ ገዢዎቹ ቅኝ ገዢነታቸውን ተጠራጥረው አያውቁም ። ተገዢዎቹም ቅኝ ውስጥ ነን ወይስ አይደለንም የሚል ግራ መጋባትና ክርክር ተፈጥሮባቸው አያውቅም ። በእኛ ሁኔታ ግን ቅኝነቱ የመነጠል ፖለቲካ የወለደው በመሆኑ አወዛግቧል ። መነጠልን በማሳካት አላማ ታሪክ ተቆልምሟል ።
ታሪክ ቆልማሚዎቹና ቅኝ ተገዛን ባየቹ ምንም ቢሉ ግን ህዝብ ውስጥ በቅኝ ገዢና በቅኝ ተገዢነት መፋጠጥ እንደምን እንደሌለ ማርክሲስት ነን ከሚሉት አንስቶ እስከ ብሄርተኞች ድረስ በኢትዮጵያዊነት ቅጥር ግቢ ውስጥ የፖለቲካ ትግል ያደረጉበትና እያደረጉ ያሉበት ታሪክ በኢትዮጵያ እንዴት ሊከሰት እንደቻለ ከቀደምት ክፍለ ዘመናት ጀምሮ እስከ ምኒልክና ሃይለ ስላሴ ድረስ ሰለሞናዊ ነን የሚሉ ቅኝ ገዢዎች እንደምን ከ ቅኝ ተገዢ ጋር የተቀላቀለ ዘር ሊኖራቸው እንደቻለ እንደምንስ ቅኝ ተገዢዎቹ የየጁ መሳፍንት በ ቅኝ ገዢዎቹ ስልጣነ መንግስት ላይ የክፍለ ዘመን ሶስት ሩብ ያህል ሊገዙ እንደቻሉ በተወሰኑ አወቅን ባዮች ኦሮሞዎች ውስጥ የሚሽከረከረው ይህ አይነቱ የቅኝ ተያዝን አስተሳሰብ ለምን በሲዳማ በሀድያ በከምባታ በወላይታ በአፋር ወዘተ ትምህርት ቀመሶች ዘንድ ስር እንደሌለው በአጠቃይ በቅኝ ገዢና ተገዢ መሀል ሆኖ የማውያቅ ነገር ለምን በኢትዮጵያ እንደሆነ ማስረዳት አይችሉም ።
በኢትዮጵያ ውስጥ የነበረውን የገዢነትና የተገዢነት ታሪክ ሳያዛቡ የማቅረብ ተግባር የትኛውንም የፖለቲካ ሙሌትና አጥር ማለፍን ይጠይቃል ። ታሪክ ለመጻፍ ብእር ባነሱ ቁጥር ኦሮሞ ከየት እንደመጣ የማሳመን ጥያቄ ዛሬ ያለ ይመስል ከእስያ/ማደጋስካር ከወደ ባሌ ወዘተ በሚሉ ጉዳዮች ላይ መሽከርከር በዘለፋዎች እየበገኑ እነ አባ ባህርይ አለቃ ታዬና አለቃ አጽሜ ወዘተ ላይ ወገራ ማካሄድ ያታከተ ነገር ሆኗል ።
ኦሮሞ ከውጭም ሆነ ከባሌ መጣ ባይነትና የአባ ባህርይ ድርሰትን የኦሮሞን መብት ለመንሳት የተቀናበረ ሴራ በማድረግ እየተደጋገመ የሚወረወር ክስ ከጥንቆላ አይሻልም ። የአባ ባህርይን ድርሰት የከፈተ ሰው የሚያገኘው ሴራ ሳይሆን የ16ኛውን ክፍለ ዘመን የኦሮሞን ግዙፍ እንቅስቃሴ ጥቃቴ ብሎ ያረረ መነኩሴን ነው ። ያውም ብሽቀትና ዘለፋ እያፈተለከበትም ቢሆን ስለኦሮሞ ስርአተ ኑሮ የሚተርክ ። በመዝሙሩም ሰርጸ ደንግል አሀዛብን ሁሉ ይገዛ ዘንድና የጭንቅ ሞገድ ጸጥ እንዲል የሚለምን መሆኑ ጥያቄ አልነበረም ትንቢት ታያቸው ካልተባለ በቀር ። በዚያ ላይ ምኒልክ ወሮ የተቆጣጠረው ብዙ ህዝቦችን እንደመሆኑ ኦሮሞን ለይቶ ከውጭ መጣ ወይም ከ16ኛ ክፍለ ዘመን በፊት በመሀል ኢትዮጵያ አልነበረም የሚያስብል የሴራ ሰነድ ለማዘጋጀት የሚያበቃውን ምክንያት ከዚህም የሚገኘውን የፖለቲካ ጥቅም ቁልጭ አድርጐ ማስቀመጥ ይገባል ።
መውጫ የሌለው የዚህ አይነት ተንኮል አነፍናፊነት ውስጥ ከመትረክረክ ይልቅ እርባና ያላቸውን ማስረጃዎች በመልቀም ላይ ማተኮር ያስፈልጋል ። መሀመድ ሀሰን አባ ባህርይን በመረጃ ምንጭነት ተጠቅሟል ።
ከዚህ እስከዚህ ግዛቴ ብሎ በድንበር መገደብ ባልነበረበት ፍላጐትና የሃይል ብልጫ እስከተገናኙ ድረስ ይዞታ ማስፋት በነበረበት ጊዜ የሆነውን ሁሉ በዛሬ ብሄረተኛ ብሌን ነጻ ግዛት ነጻነት የቅኝ ወረራ እያሉ መግለጽ ሌላ ማነቆ ነው ። የ16ኛ ክፍለ ዘመን የኦሮሞ እንቅስቃሴ ቀድሞ በወረራ የተያዘበትን ስፍራ እንደገና የማስመለስ የነጻነት እንቅስቃሴ ነበር ባይነትም ። አጋጅ ባጣበትና ሊያግዱ የሞከሩትን በሃይል በበለጠበት ስፍራ ሁሉ በየአቅጣጫው ትግራይ ድረስ ተሰራጭቷል ። ከ16ኛው ክፍለ ዘመን ወረራ ኦሮሞ ከቦታው ተነቅሎ ባሌ ድረስ እንደተገፋ ሲወራም ለምን በነበረበት እንዲገብር ሳይደረግ እንደቀረ በስፍራው ማን እንደተተከለና እነ ሀድያ ወላይታ ከምባታ ወዘተ የት እንደነበሩ/ከየት እንደመጡ ወይም ለምን በነበሩበት እነሱ እንደቆዩ ማስረዳት ግድ ይላል ።
ኦሮሞ ከ16ኛ ክፍለ ዘመን በፊት ሸዋ ላይ እንደነበር ለማስተማመን ይደረግ የነበረውም ክርክራዊ ርብርብ የኦሮሚያ ካርታን የመቅረጽ ፖለቲካዊ ስራ ነበር ። የተሟላ የታሪክ ጥናት እነዚህን ከመሳሰሉ ፖለቲካዊ ሂሳቦችም ሆነ ከደረቁ አሮጌ እሳቤዎች ወጥቶ በሰፊው አይንን መክፈት ከደቡብ እስከ ሰሜን መረጃዎችን መፈለግ የአርቢነት የአራሽነትም ሆነ የገዢነት ገጽታዎችን ከነ መስተጋብራቸውና ትሩፋታቸው መመርመር ይጠይቃል ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።



