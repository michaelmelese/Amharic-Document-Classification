የኖቤል ትሩፋትና ቀጣይ የቤት ስራዎች ።
በመላኩ ሙሉአለም ቀ. ።
በአለማችን ላይ የተለያዩ የሽልማት ድርጅቶች ይገኛሉ ። አንዳንዶቹ በመንግስት ደረጃ የሚሰጡ ሽልማቶች ሲሆኑ ሌሎቹ ደግሞ መንግስታዊ ባልሆኑ ድርጅቶች የሚሰጡ ናቸው ። የሽልማቱም ደረጃ የተለያየ ሲሆን ከእነዚህም ውስጥ በመስሪያ ቤት ደረጃ የሚሰጥ ሽልማትና በሙያ ማህበራት ደረጃ የሚሰጥ ሽልማት በአገር አቀፍ ደረጃ የሚሰጥ ሽልማት ወይም በአለም አቀፍ ደረጃ የሚሰጥ ሽልማት ሊሆን ይችላል ። ሁሉንም ተሸላሚዎች የሚያመሳስላቸው በተወሰነ ሙያ ላይ ላቅ ያለ አስተዋጽኦ ያደረጉትን ሰዎች/ድርጅቶች መሸለሙ ሲሆን የሽልማት መጠኑና ስፋቱ ግን አንዱ ከአንዱ ሊለያይ ይችላል ። ከዚህም ውስጥ የሜዳሊያ የገንዘብ የዋንጫ የምስክር ወረቀት ወዘተ ይገኙበታል ።
በአንድ መስሪያ ቤት ውስጥ ማን የላቀ አስዋተጽኦ አበርክቷል የሚል ጥያቄ ለመመለስ ብዙም አስቸጋሪ ላይሆን ይችላል ። ነገር ግን በአገር ደረጃ ማን የላቀ አስተዋጽኦ አድርጓል የሚል ጥያቄ ሲነሳ ግን የተወዳዳሪው ብዛትና ስርጭት አሰራሩን ፈታኝ ያደርገዋል ። በአለም አቀፍ ደረጃ ሲሆን ደግሞ እጅግ ከባድ ያደርገዋል ።
የአለም አቀፍ ደረጃ ታዋቂ የሆነው የኖቤል የሰላም ሽልማት ድርጅት የገንዘብ ምንጭ ስዊድናዊው የዲናሚት ፈላስፋ የነበረው አልፍሬድ ኖቤል እ.ኤ.አ ህዳር 27 ቀን 1895 አ.ም የሰጠው የሀብት ኑዛዜ ሆኖ እናገኘዋለን ። በኖቤል ስም ሽልማት መስጠት የተጀመረው ከ118 አመታት በፊት ነው ። ለሰው ልጆች ጥቅም የሚውል ከፍተኛ ስራ የሚያከናውኑ ሰዎች በኑዛዜ ካስቀመጠው ሀብትና ንብረት ላይ ወጪ በማድረግ በየአመቱ ሽልማት ይሰጣል ። የኖቤል የሰላም ሽልማት ተሸላሚዎች የሚመረጡት በፊዚክስ በኬሚስትሪ በህክምና በስነ ጽሁፍና በሰላም ላይ ከሚሰሩ ሰዎች ነው ።
በኖቤል የሰላም ሽልማት ደንብ መሰረት አንድ ሽልማት የሚሰጠው ቁጥራቸው ከሁለት በላይ ላልሆነ ሰዎች ነው የሚለው አንቀጽ በስራ ላይ የቆየ ሲሆን ከጊዜ በኋላ ግን አንድ አመርቂ ስራ በስንት ሰዎች ትብብር ከተሰራና ሽልማቱን ለስንት እንደሚካፈሉት የሚገለጸው ድንጋጌ ተጨምሯል ። ከስንት በላይ ለሆኑ ሰዎች ግን ሽልማት እንደማይሰጥ በግልጽ ተቀምጧል ።
ጠቅላይ ሚኒስትር አብይ አህመድ የዚህ አመት ብቸኛ የኖቤል የሰላም ተሸላሚ መሆናቸው አገራችን ኢትዮጵያን ያኮራ ነው ። ይህ ኩራት አገር ውስጥ ለምንኖር ብቻ ሳይሆን በተለያዩ አገሮች ለሚኖሩ ኢትዮጵያውያንም ነው ። ከዚህም አለፍ ስንል ለመላው የአፍሪካ ህዝቦች ኩራት ነው ። ይህ ሽልማት የአገራችንን ገጽታ ከመሰረቱ ከመገንባቱ ባሻገር ቱሪስቶችን የመሳብ ኢንቨስትመንትን ከውጭ የማምጣትና የፋይናንስ ድጋፎችን የማግኘት ትሩፋት ይዞ ይመጣል ።
በአሁኑ ጊዜ የአለማችን ህዝብ ቁጥር 7.7 ቢሊዮን ነው ። ጠቅላይ ሚኒስትር አብይ ይህንን ሽልማት ያሸነፉት በአገራችን ከሚገኙ 105 ሚሊዮን ህዝብ ጋር ወይም ከአንድ ቢሊዮን ከሚሆን የአፍሪካ ህዝብ ጋር ተወዳድረው አይደለም ከአለም ህዝብ ጋር ነው እንጂ ። ይህም ማለት ከ7.7 ቢሊዮን ህዝብ ውስጥ በኖቤል የሰላም ሽልማት ድርጅት መስፈርትና እይታ ዶ/ር አብይን አንድ ሰው ቢበልጣቸው ይህንን ሽልማት አያገኙም ነበር የሚል አንድምታ የያዘ ነው ።
የኖቤል የሰላም ሽልማት ለመወዳደር ጠቅላይ ሚኒስትር አብይ ወይም የኢትዮጵያ መንግስት ማመልከቻ አስገብቶ የጠየቀው አይደለም ። በኖቤል ሽልማት ደንብ መሰረት ጥቆማ መስጠት የሚችሉ በርካታ አካላት የተለዩ ሲሆን ዶ/ር አብይን እጩ እንዲሆኑ ያደረገው ይህ አካል ነው ። የኖቤል ሽልማት ያሸነፈ ሰው ወደፊት ለሚደረግ የተሸላሚ እጩ የማቅረብ ስልጣንም ይሰጠዋል ። ይህ ማለት ጠቅላይ ሚኒስትር አብይ ከዚህ በኋላ የኖቤል ሽልማት እጩ ሰው የማቅረብ ስልጣን እንደያዙ እንረዳለን ።
አንዳንድ ሰው እኔ ደህና ከሆንኩ ለሌላው አያገባኝም ይላል ። ከዚህ ከራስ ወዳድነት አለፍ ያለ ሰው የቤተሰቡ ደህንነት ብቻ ያስጨንቀዋል ። አለፍ ያለ የሰፈሩ ወይም የጐጡ አለፍ ያለ የጐሳው አለፍ ያለ የብሄሩ አለፍ ያለ የክልሉ በጣም አለፍ ያለ የአገራችን ደህንነት እጅግ ያሳስበዋል ። ከዚህ ያለፈ ደግሞ አገራችንና ጐረቤት አገሮች ሰላም ካልሆኑ ችግር ነው ብሎ አለም አቀፍ አስተሳሰብ ይይዛል ። ከላይ ከተጠቀሱት ውስጥ ሁሉም በአገራችን ውስጥ ይንጸባረቃሉ ። ወደ ላይ ከፍ ባልን ቁጥር የሀሳብ ልእልናቸው ለአጠቃላይ የሰው ልጆች ስደትና ሰቆቃ ለአለማችን የአየር ንበረት በተለያዩ አገሮች ውስጥ ላሉ ጦርነቶች ወዘተ እንቅልፍ ይነሳቸዋል ።
ጠቅላይ ሚኒስትር አብይ በኖቤል ሽልማት ስነ ስርአት ላይ እንደገለጹት ከኢትዮጵያ አልፈው የጐረቤት አገሮች ሰላም መሆን ከዚያም አልፎ በጥሩ ስም የማይነሳው የአፍሪካ ቀንድና ሽብርተኝነት እንደሚያሳስቧቸው ገልጸዋል ። በኢትዮ ኤርትራ ሰላም ላይ የሰሩት ከፍተኛ ሚና የዚህ ነጸብራቅ ነው ። ይህ አስተሳሰብ ብሄሬ ክልሌ አገሬ ብቻ ከሚል አስተሳሰብ የላቀ ነው ። ይህ አለም አቀፍ አስተሳሰብ አለም አቀፍ ሽልማትን እንዲያገኙ አድርጓል ። በቀጣይ ግን በአገራችን ውስጥ ያለውን የሰላም እጦት የማስወገድ ተቋማዊ አደረጃጀቶችንና አሰራሮችን የማስፋት በኢትዮ ኤርትራ መሀል የተጀመረውን የሰላም ጉዞ የማጠናቀቅና ወደ ሌሎች አገሮች ሰላም ትኩረት መስጠት ይገባል ።
የአፍሪካ ቀንድና በአጠቃላይ የአፍሪካ ሰላም ሁኔታ በአለማችን ችግር የሚታይባቸው ቦታዎች በመሆናቸው የተባበሩት መንግስታት ድርጅት ያሰማራቸው በርካታ የሰላም አስከባሪ ወታደሮች መሰብሰቢያ ሆኗል ። ይህ የሰላም እጦት መቀየር የሚችል እንደሆነ ጠቅላይ ሚኒስትር አብይ አብራርተዋል ። የኖቤል ሽልማት በዚህ አመት ወደ አገራችን በመምጣቱ የሰላም ሱ እኛ ሜዳ ነው ያለው ። ይህ ማለት ሱን በስርአቱ ከተጠቀምን ለራሳችን ብቻ ሳይሆን ለሌሎች አገሮችም የሚጠቅም ስራ እንድንሰራ እድል ይሰጠናል ።
ቀጣይ የኖቤል ተሸላሚ ከመምጣቱ በፊት አገራችን በርካታ የሰላም ስራዎችን በአፍሪካ ቀንድና በአፍሪካ ደረጃ መስራት ያስችላታል ። ለምሳሌ ያህል የአለም የሰላም ኮንፈረንስ በኢትዮጵያ ማካሄድን በአፍሪካ በይነ መንግስት ደረጃ እንዲፈጠር ሀሳብ ከማቅረብ እስከ መተግበር ጥረት ማድረግ ይቻላል ። በኖቤል ሽልማት ስነ ስርአት ላይ እንደተጠቀሰው ኢትዮጵያ ለሴቶች እየሰጠችው ያለው የፖለቲካ ስልጣን በሌሎች አገሮችም እንዲተገበር ሀሳብ በማቅረብ የሴቶች ውሳኔ ሰጪነት በአፍሪካና በአለም እንዲጐላ የማድረግ ሚና ልትጫወት ትችላለች ።
ኢትዮጵያ የሰው መገኛ መሆኗ ከሳይንስ ግኝት በተጨማሪ በይፋ ለአለም ህዝብ የተገለጸበት የኖቤል ሽልማት ሂደት የታየ በመሆኑ እኛም ሰው ሰው የሚል ስራ ለአለም ማበርከት ይጠበቅብናል ። ይህም ማለት አገራችን የሰው ልጅ መገኛ ብቻ ሳትሆን በሽማግሌዎች አማካይነት የአለም ሰላም በአማራጭነት እንዲከበር መነሻ ሀሳብ የምናቀርብበትና እንዲተገበር የምንጥር መሆን ይገባናል ።
አገራችን የሰላም እጦት ሲገጥማት በሽማግሌዎች እንዲፈታ የምታደርግበትን አሰራር ለአለም ለማስተዋወቅ የምትችልበት እድል አላት ። በመሆኑም የተባበሩት መንግስታት ድርጅት በመሆን የሚያሰራ አደረጃጀት በተባበሩት መንግስታት ድርጅት መዋቅር ውስጥ እንዲካተት መስራት ይቻላል እላለሁ ። በሌላ አባባል የተመድን ስራ ከኖቤል ድርጅት ስራ ጋር ማስተሳሰር ማለት ነው ። እነዚህ የአለም የሰላም ሎሬቶች ተሰብስበው ደቡብ ሱዳን ኮንጐና ሌሎች ሰላም የራቃቸው አገሮች ሄደው ቢሸመግሉ ተቀባይነታቸው እጅግ ከፍተኛ ይሆናል እላለሁ ። ምክንያቱም አለም ያከበራቸው የሰላም ሰዎች ናቸዋ ! ይህ አሰራር ግጭትን በትንሽ ወጪና በአስቸይ የመፍታት እድሉ ከፍተኛ ይሆናል ብዬ አምናለሁ ። ኢትዮጵያም የሽምግልና አሰራርን ለመላው አለም የምታሳውቅበት መድረክ ታገኛለች ።
ቀጣይ የኖቤል ተሸላሚ ከመምጣቱ በፊት ሌላ ሊከናወን የሚችል ተግባር ውስጥ እ.ኤ.አ በ2016 የተባበሩት መንግስታት ድርጅት ሰላምን በተመለከተ ባስተላለፈው ውሳኔ ላይ መስራት ይቻላል ። ይህም ማለት የተመድን ውሳኔ ለመተግበር በአለም ባሉ አገሮች የሰላም ሚኒስቴር ማቋቋም አስፈላጊ ነው ተብሎ የወጣውን ጥናት በመደገፍ አገራችን ሚናዋን ልትወጣ ትችላለች ። ይህ በሚል ርእስ የተዘጋጀው ጥናት እ.ኤ.አ መስከረም 21 2018 አ.ም የወጣ ሲሆን ኢትዮጵያ ደግሞ ከጥቂት ቀናት በኋላ የሰላም ሚኒስቴር የመመስረቷ ግጥምጥሞሽ ልዩ ያደርገናል ። በተመሳሳይም ሌሎች የሰላም እጦት ያለባቸው አገሮች የሰላም ሚኒስቴር በማቋቋም በጋራና በትብብር የሚሰሩበት ሁኔታ እንዲፈጠር ሀሳቡን ማንሸራሸር ከቻልን እውነትም ኢትዮጵያ የሰው ዘር መገኛ ብቻ ሳትሆን ሰው እንዴት በሰላም መኖር ይችላል ለሚለው ጥያቄ መልስ መስጫ የሚሆኑ አለም አቀፍ የአደረጃጀት ሀሳቦች አፍላቂ መሆን ያስችላታል ።
ለማጠቃለል ያህል ክቡር ጠቅላይ ሚኒስትር አብይ አህመድ የኖቤል የሰላም ተሸላሚ በመሆናቸው ከተሰማን አገራዊ ደስታ በተጨማሪ ቀጣይ የተጣለባቸው ሃላፊነት ከፍተኛ በመሆኑ በሰላም ሚኒስቴር አማካይነት አለም አቀፍ የሰላም ኮንፈረንሶችን የማዘጋጀት አዳዲስ አደረጃጀቶችንና የሽምግልና አሰራራችንን ለቀሪው አለም ሀሳቦችን የማፍለቅና እንዲተገበር መጣር ያስፈልጋል ። የኖቤል ሽልማት ወደ ኢትዮጵያ መምጣቱ የቱሪዝምና የኢንቨስትመንት ፍሰት ወደ አገራችን እንዲጨምር የሚያደርግ ሲሆን ታላላቅ አገራዊ ፕሮጀክቶችም የፋይናንስ ድጋፍ እንዲያገኙ ያስችላል ። የኖቤል ትሩፋትን ከማጣጣም በተጨማሪ ቀጣይ የቤት ስራዎችን በመስራት ለአገራችንና ለቀጣናችን እንዲሁም ለአህጉራችንና ለአለም ሰላም ተግተን መስራት ይጠበቅብናል ።
ከአዘጋጁ ጸሀፊው የኢትዮጵያ የውጭ ግንኙነት ስትራቴጂካዊ ጥናት ኢንስቲትዩት ከፍተኛ ተመራማሪ ሲሆኑ ጽሁፉ የእሳቸውን አመለካከት ብቻ የሚያንጸባርቅ መሆኑን እየገለጽን በኢሜይል አድራሻቸው ማግኘት ይቻላል ።
