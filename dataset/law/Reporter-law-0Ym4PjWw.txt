ምርጫውን እየታዘብን ነው ።
በበሪሁን ተሻለ ።
በምርጫ 2007 የጊዜ ሰሌዳ መሰረት ምርጫው በእጩዎች የምርጫ ውድድር እንቅስቃሴ ቀጥሏል ። የተሻሻለው የምርጫ ቦርድ የጊዜ ሰሌዳ እንደሚወስነው የእጩዎች የምርጫ ውድድር እንቅስቃሴ የጀመረው የካቲት 16 ቀን 2007 አ.ም ነበር ። የሚቀጥለው ደግሞ ምርጫው ሁለት ቀን እስኪቀረው ድረስ ብቻ በመሆኑ የምርጫ ውድድሩ እንቅስቃሴ የሚጠናቀቀው ግንቦት 13 ቀን 2007 አ.ም ነው ።
ያሳለፍነውን አንድ ሳምንት ጨምሮ ለምርጫው ዘመቻ የተወሰነው ጊዜ በዚህ መሰረት 88 ቀናት አሉት ማለት ነው ። ከዚህም በተጨማሪ መጋቢት 4 ቀን 2007 አ.ም ይጀምራል የተባለና በዘጠኝ አጀንዳዎች ላይ የፖለቲካ ፓርቲዎች ክርክር የሚያደርጉበት የሚዲያ መድረክ መጽደቁንና መሰናዳቱን ሰምተናል ። ከዚህ በመነሳት ከእንግዲህ የቀረው ጊዜ የተመዘገበው ህዝብ ሁለመናው ጆሮ ሆኖ የሚሰማበት በሰማውና ባመዛዘነው ላይ ተመስርቶ ምርጫ የሚያደርግበት ጊዜ ነው ማለት ግን አይቻልም ።
የዚህ ምክንያት ከተከናወኑትና ከተጠናቀቁት አበይት የምርጫ አስተዳደርና የስራ አካሄድ ተግባራት ውስጥ አሁንም እንደገና በአረም የሚመለሱባቸው በርካታ ጉዳዮች በመኖራቸው ነው ።
አንደኛው የመራጮች ምዝገባ ጉዳይ ነው ። በመራጮች ምዝገባ ጉዳይ ውስጥ በተለይ ዋነኛው ደግሞ በምርጫ ህጉ የተደነገገው ከምርጫ ክልላቸው ርቀው በካምፕ የሚኖሩ ወታደሮችና ሲቪል ሰራተኞች እንዲሁም በከፍተኛ ትምህርት ተቋማት የሚማሩ ዜጐች የሚመዘገቡበትና በምርጫ የሚሳተፉበት ልዩ ሁኔታ ነው ።
ሁለተኛው ጉዳይ በተለይ ለህዝብ ተወካዮች ምክር ቤት ለመመረጥ ለሚወዳደሩ እጩዎች ብዛት በ12 የወሰነው የምርጫ ህግ ይዘትና አፈጻጸም ጉዳይ ነው ። ዛሬ ለጊዜው የምንመለከተው እነዚህን ሁለት ዋና ዋና ርእሰ ጉዳዮች ነው ።
የኢትዮጵያ ህገ መንግስት የመምረጥ መብትን የዜጐች ህገ መንግስታዊ መብት አድርጐ ያቋቁማል ። ህጉ ህገ መንግስቱና ኢትዮጵያ የአገር ህግና የህገ መንግስቱ አካል አድርጋ የተቀበለቻቸው አለም አቀፋዊ ድንጋጌዎች የምርጫ መርሆዎችን ይደነግጋሉ ። ማንኛውም ምርጫ ሁሉን አቀፍ ቀጥተኛ በሚስጥር ድምጽ አሰጣጥ መራጩ ፈቃዱን በነጻ የሚገልጽበትና ያለምንም ልዩነት በእኩል ተሳትፎ ላይ የተመሰረተ ይሆናል ይላሉ ። የመምረጥ መብት ከሌሎች መካከል የእድሜ የመኖሪያ ጊዜና የዜግነት ቅድመ ሁኔታዎች አሉት ።
በእድሜ ረገድ ለምሳሌ ለመምረጥ አካለ መጠን መድረስ ያስፈልጋል ። እድሜው ገና 18 አመት ያልሞላው ሰው አካለ መጠን አልደረሰም ። ለምርጫ አካለ መጠን የመድረሻ እድሜ በየአገሩና በኢትዮጵያም በየጊዜው የተለያየ ነበር ። ለምሳሌ በ1961ዱ የኢትዮጵያ የምርጫ ህግ መሰረት ድምጽ የመስጠት መብት ሃያ አንድ አመት የሞላው ኢትዮጵያዊ መብት ነበር ። እጩ ለመሆን ደግሞ ሰውየው ከ25 አመት ያላነሰ መሆን አለበት ። ዛሬ ለመምረጥ ወይም ድምጽ ለመስጠት 18 አመት የሞላው ለመመረጥ ወይም እጩ ተወዳዳሪ ሆኖ ለመቅረብ ደግሞ 21 አመት ወይም ከዚያ በላይ መሆን ይበቃል ። ለነገሩማ አህያ ሰባ ካልተበላ ምን ሊረባ ? ካልተባለ በስተቀር የቀድሞውን የ21 እና የ25 አመት የእድሜ ገደብ ወደ 18 እና 21 ዝቅ ያደረገው ህግ የወጣው በ1997 አ.ም በደርግ ዘመን ነው ።
በዚህ የእድሜ ገደብ መሻሻል ላይ ተመስርቶ የወጣውና አሁን በስራ ላይ ያለው የምርጫ ህግ እግረ መንገዳችንን የምናነሳው አንድ የሚገርም ህጸጽ አለው ። አዋጅ ቁጥር 532 በመራጭነት ለመመዝገብ የሚያበቁ መመዘኛዎችን ሊደነግግ በምዝገባው እለት እድሜው 18 አመትና ከዚያ በላይ የሆነ ይላል ። ለእጩነት ስለሚያበቁ መመዘኛዎች የተደነገገውም እድሜን የሚያሰላው ምዝገባው እለት ላይ ሆኖ ነው ። በምዝገባው እለት እድሜው 21 አመት ወይም ከዚያ በላይ የሆነው ይላል ።
የ1961ዱ የንጉሰ ነገስቱ መንግስት ህግ ድምጽ ለመስጠት መብት ምርጫው በሚደረግበት በመጀመሪያው ቀን እድሜው ሃያ አንድ አመት ከሆነ በማለት ይደነግግ ነበር ። ኢህአዴግ ስልጣን እንደያዘ የብሄራዊ የክልላዊና የወረዳ ምክር ቤቶች አባላት ምርጫ አስፈጻሚ ኮሚሽን ለማቋቋም በወጣው የጥር 1984 አ.ም አዋጅ የተደነገገው የመራጭነት መመዘኛ ነጥብ በምርጫው ቀን እድሜው 18 አመት የሚሞላው ወይም ከዚያ በላይ የሆነ ይላል ። ከ1985 አ.ም የምርጫ ህጉ በኋላ የወጣው ህግ እንደገና የ1984ቱ ህግ ያስመዘገበውን ድል ቀለበሰውና ማንኛውም በምዝገባው እለት እድሜው 18 እና ከዚያ በላይ የሆነ ኢትዮጵያዊ ለመምረጥ የመመዝገብ መብት አለው በማለት ቀለበሰው ። ለእጩነት ስለሚያበቁ መመዘኛዎች የሚደነግገው የ1987 አ.ም ህግም በተመሳሳይ ሁኔታ በምዝገባው እለት እድሜው 21 አመት ወይም ከዚያ በላይ የሆነ ሰው መመዝገብ መብት አለው አለ ። አሁን በስራ ላይ ያለው ህግም የኢትዮጵያ የምርጫ ህጐችና እሱ ራሱ ጭምር ያለፉበትን ብዙ ውጣ ውረዶች ዘንግቶ በመራጭነትም ሆነ በእጩነት ለመመዝገብ የሚያበቁ መመዘኛዎችን የእድሜ ቅድመ ሁኔታ የሚያሰላው ከምርጫው እለት አያ ሳይሆን ከምዝገባው እለት አንጻር ነው ።
ጉዳዩን ቀላል አድርገው የሚመለከቱ ከጉዳዩ ቀላልነት የተነሳም የቁንጫ ሌጦ የምናወጣ አድርገው የሚቆጥሩ ሰዎች ታዲያ ምን ይጠበስ ? ሊሉን ይችላሉ ። ነገሩ ግን ከላይ ላይ ሲያዩት እንደሚመስለው በጭራሽ ውዳቂ ጉዳይ አይደለም ።
ህገ መንግስቱ የአንድ ዜጋ የመምረጥ መብት እንዲሁም የመመረጥ መብት የሚበስለው ዜጋው እንደየቅደም ተከተሉ አስራ ስምንትና ሃያ አንድ አመት ሲሞላው ነው ይላል ። አንድ ኢትዮጵያዊ ዜጋ ለመምረጥ ወይም ድምጽ ለመስጠት 18 አመት ሞላው የሚባለው በሚመዘገብበት ቀን ነው ? ወይስ በምርጫው ቀን ነው ? የሚለውን ጥያቄ በኢትዮጵያ ውስጥ እንን ልዩ ልዩ የምርጫ ህጐች ስራዬ ብለው ውሳኔ ሰጥተውበታል ። አቋም ይዘውበታል ። በዚህ ምክንያትም የ1961ዱ ህግ ድምጽ የመስጠት መብትን ምርጫው በሚደረግበት በመጀመሪያው ቀን 21 አመት የሞላው አለ ።
ከዚህ የበለጠው ዋናው የምርጫ ምዝገባን የሚመለከተው ጉዳይ ደግሞ የምርጫ ምዝገባ በየአምስት አመቱ ሁል ጊዜም እንደ አዲስ የሚሰራ መሆኑ ነው ። የመምረጥ ህገ መንግስቱ የሚለው እውነትና እውን ከሆነ በቀጥታና በነጻነት በመረጣቸው ተወካዮች አማካይነት በህዝብ ጉዳይ አስተዳደር የመሳተፍ መብት ነው ። በየጊዜው ሲደረግ እንደምናየውም የመራጮች ምዝገባ ከምርጫ አስተዳደር ተግባሮች መካከል ግዙፉና ትልቁ ስራ ነው ። የ2007 ምርጫ የኢትዮጵያ ብሄራዊ ምርጫ ቦርድ የጊዜ ሰሌዳ እንደሚያሳየውም በአንጻራዊነት ረዥም ጊዜ የተሰጠው ክንዋኔ ነው ። 42 ቀናት ወይም አንድ ወር ከ12 ቀን በምርጫ ክንዋኔዎች ካሌንደር ውስጥ ረዥሙ ነጠላ ክንዋኔ ነው ። ይህም ከአቅም በላይ የሆነ ሁኔታ ያጋጠመው መራጭ በተወሰኑት ቀናት ሊመዘገብ ያልቻለበትን ምክንያት አቅርቦ ውሳኔ የሚያገኝበትን የመራጮች መዝገብ በየምርጫ ጣቢያው ለህዝብ ይፋ ሆኖ የሚቆይበትንና ሌሎች የምርጫ ምዝገባን የሚመለከቱ ክርክሮች የሚስተናገዱበትን ቀናት ሳይጨምር ነው ።
በየጊዜውና በየአምስት አመቱ ምናልባትም ምክር ቤቱ በመካከል ሲበተን ወይም ምርጫው እንዲደገም ሲወስን ደግሞ ከአምስቱ አመትም ባነሰ ጊዜ ውስጥ አዲስ የመራጮች ምዝገባ ማካሄድ በጣም ከፍተኛና ግዙፍ ስራ ነው ። ይህ ደግሞ ሁሌም እንደ አዲስ ደግሞ እንደገና የመስራት ግዴታን የሚያስከትል ግዳጅ በመሆኑ ብቻ ሳይሆን ሌላም ጣጣና ችግር አለው ። አገሪቷን ትክክለኛነቱና ተአማኒነቱን ማረጋገጥ የሚቻል ቋሚ የመራጮች መዝገብ አልባ ያደርጋታል ።
በመራጭነት መመዝገብና በመራጮች መዝገብ ውስጥ መግባት የመምረጥ ቅድመ ሁኔታ ነው ። ድምጽ መስጠት የሚችልን ዜጋ ድምጽ መስጠት ከማይቻለው ዜጋ ለይቶ አጣርቶ ማወቅና ድምጽ የመስጠት ችሎታ ያለውን አስተናግዶ ድምጽ እንዲሰጥ ማድረግ የተለያዩ ራሳቸውን የቻሉ የየቅል ስራዎች ናቸው ። ድምጽ መስጠት የሚችለውን ሰው ከማይችለው የመለየት የመራጮች ምዝገባ ስራ የምርጫ ወቅት ብቻ አይደለም ። ወይም የምርጫ ወቅት ስራ መሆን የለበትም ። ከምርጫ በፊትና ሁልጊዜም የሚሰራ ስራ ነው ።
እነዚያን የምርጫ ምዝገባ የሚከናወንባቸውን ይፋ ሆኖ የሚቆይበት የአምስት ቀናት ጊዜ ትርጉም የለውም ።
በምርጫ መዝገብ ውስጥ መግባት በእነዚያ 42 ቀናት በኢትዮጵያ ብሮድካስቲንግ ኮርፖሬሽን መላ ትናጋ ሲባል እንደተሰማው አይነትና በተባለበት ሁኔታ ሳይሆን በሌላ ከዚህ ጋር ዝምድና በሌለውና ራሱን በቻለ ፖለቲካዊ የመብትና የነጻነት ምክንያት ከፍ የለ ስምና ቁምነገር ያለው ታላቅ ተግባር ነው ። በዚህ ረገድ ቋሚ የመራጮች መዝገብ መሆኑ በምርጫው እለት መምረጥ ፈቃደኛ የሆኑትን ዜጐች መብት በቋሚነትና በዘላቂነት ያረጋግጣል ። ዜጐች ለመመዝገብ አላስፈላጊ ኮከብ ቆጠራ ውስጥ አይገቡም ። ለምርጫ አካለ መጠን የደረሱ ሰዎች በየጊዜውና ወዲያውኑ የሚመዘገቡበት ከዚያ ውጪ መሆን ያለባቸው የሚሰረዙበት ቋሚ የመራጮች መዝገብ አለመኖር ጉዳቱ ግለሰባዊ የመምረጥ መብትን በማጣበብ ላይ የተወሰነ አይደለም ። ለመላው የምርጫው ስርአትና ፍጥርጥር አደጋም አለው ። ቋሚ የመራጮች መዝገብ መኖር የሁሉም የዴሞክራሲና የምርጫ ህመማችን ብቸኛው መድንና መፍትሄ አይደለም እንጂ የምዝገባ ስርአታችንን ቀይረን ወደ ቋሚ መዝገብ መሄድ አለብን ። ሁሉም የፖለቲካ ፓርቲዎች የተረጋገጠ ኮፒዎችን በመብትነት የሚያገኙበት ድርብ ድርብርብና በየቦታው መመዝገብን የሚከላከል በአጠቃላይ ምርጫው ጽዱ እንዲሆን አስተዋጽኦ የማድረግ ያለው የመራጮች ምዝገባ ስርአት በጣም ያስፈልገናል ።
ይህ የመራጮች አጠቃላይ ዝርዝር የያዘ መዝገብ ማለት አሁን አዲስ የተገለጠ ነገር አይደለም ። የነበረና የቆየ አማራጭ አሰራር ነው ። አንዱ አማራጭ አሁን የምንከተለው በየአምስት አመቱ አዲስ የመመዝገብ ስርአት ነው ። ይህንን አማራጭ በመከተል ረገድ በእርግጥ ኢትዮጵያ ብቸኛዋ አገር አይደለችም ። በርካታ አገሮችም ከቋሚው የምዝገባ ስርአት ይልቅ በየምርጫው ወቅት የሚመዘገብበትን የሚመርጡ አሉ ። እኛን ከእነሱ የሚለየን ግን በሚቻለው መጠን ወደንና ፈቅደን ዘክረንና መክረን የወሰድነው በእውቀት ላይ የተመሰረተ ምርጫ አለመሆኑ ነው ።
እንዲያውም የ25 አመት የምርጫ ታሪክ አላት በምትባልና አምስተኛው ጠቅላላ ምርጫ ውስጥ በምትገኝ አገር ጉዳዩ እንንስ ለህዝብ ምርጫ እና ውይይት መቅረብ ይቅርና ከነመኖሩም ወሬው የማይታወቅበት ምክንያት የእልህ ጉዳይ ይመስላል ።
የዛሬውን አያድርገውና ምርጫ 97 የውጭ ታዛቢዎች ነበሩት ። ከምርጫ 97 ታዛቢዎች መካከል አንዱ የአውሮፓ ህብረት የምርጫ ታዛቢ ልኡክ ነበር ። የምርጫ 97 የአውሮፓ ህብረት የታዛቢዎች ልኡክ መሪ ዝነኛዋና ዝነኛዋ አና ጐሜዝ ነበሩ ። በኋላም ሀና ጐበዜ ተብለው ነበር ። አና ጐሜዝ በከፊሉ ህዝብ ከመመለካቸው በከፊሉ ደግሞ ከመወገዛቸው ገና የምርጫው እንቅስቃሴ ከመጀመሩ በፊት መጀመሪያ እግራቸው አዲስ አበባ እንደረገጠ የሰጡት የመጀመሪያው የምርጫ መታዘብ አስተያየት የምርጫ ምዝገባችንን የሚመለከት ነበር ። አና ጐሜዝ የሚመሩት ልኡክ የምርጫ ትዝብት ሪፖርት ገና ዘንቦ ባርቆ ከዚያ በኋላ የሚሰጥ መሆኑን አስረድተው እስከዚያ ድረስ ግን መቆየት የማያስፈልገው አንድ ጉዳይ የመራጮች ምዝገባ ስራው ቋሚ መሆን አለበት ። ይህን ለማለትና ምርጫውን ለመታዘብ የምርጫውን ክንዋኔ መጠበቅ የለብኝም ብለው ነበር ። ይህ አና ጐሜዝ የተናገሩትና ሪፖርተር ጋዜጣም አና ጐሜዝን በትኩሱ ጠቅሶ ያወጣው የዛሬ አስር አመት ወሬ ነበር ።
የ2002 ምርጫን የታዘበው የአውሮፓ ህብረት የምርጫ ታዛቢ ልኡክ ምርጫውን ታዝቦ ባወጣው ሪፖርትም የገለጸውና እንዲፈጸምም የሰጠው ምክር ሀሳብ የአሰራር ግልጽነትና የመታመን ክብር ያለው እንዲሁም ትክክለኛ የሆነ ቋሚ የመራጮች መዝገብ ያስፈልጋል ብሎ ነበር ።
ይህን የመሰለውን የመራጮች መመዝገብን ቋሚ የሚያደርገውን የፖሊሲ ውሳኔ ኢትዮጵያ የወሰደችው ግን በ1961 አ.ም በወጣው የህግ መመርያ ምክር ቤት አማካሪዎች አመራረጥ አዋጅ ቁጥር 264/1961 ነበር ። በዚህ ህግ መሰረት የመራጭነት መመዝገብ ቋሚ እንዲሆን ማንም ሰው እንደገና ለመመዝገብ ሳይገደድ ከ1961 አ.ም በኋላ ወደፊት በሚደረጉት ምርጫዎች ሁሉ ድምጽ እንዲሰጥ ለተመዝጋቢው ሰው መብት የሚሰጥ ለ1961 አ.ም የምርጫ አመት እንዲያገለግልና ከዚያም በኋላ የመራጮች ቋሚ መዝገብ ሆኖ እንዲያገለግል በመራጮች መዝገብ የተዘጋጀ የተመዘገቡ መራጮች ሁሉ የሚገኙበት ስርአት ዘረጋች ። ከ1961 አ.ም በኋላ የተደረገው የ1965 ምርጫ ነው ። በ1965 አ.ም የተመረጡትና በ1966 አ.ም ጥቅምት 23 ስራቸውን የጀመሩትን እንደራሴዎች ደግሞ የየካቲት 66 አብዮት በተለይም ደግሞ የ1967 አ.ም የጊዜያዊ ወታደራዊ መንግስት ጠራረጋቸው ።
ሁሉንም ነገር የምናደፋፋ ሁሉንም ነገር ከአዲስ የምንጀምር በመሆኑም የ1961 አ.ም የምርጫ ህግ ለፖሊሲ አማራጭ ግብአት ሆኖ እንን እንዲያገለግለን አላደረግንም ። የመራጮች ምዝገባን ጉዳይ ከሁሉም በላይ ይበልጥ አሳሳቢ የሚያደርገው ሌላም ሶስተኛ ምክንያትና ሁኔታ አለ ። አሁን በስራ ላይ ያለው የምርጫ ህግ የ1999 አ.ም የተሻሻለው የኢተዮጵያ የምርጫ ህግ አዋጅ ነው ። በዚህ የምርጫ ህግ የተመራው የ2002 አ.ም ጠቅላላ ምርጫ ብቻ ነው ። በምርጫ 97 ተፈጻሚ የነበረው ይህ ህግ አልነበረም ።
የምንነጋገርበትን የምዝገባ ጉዳይ የሚመለከተው በቀድሞዎቹ ህጐች ያልነበረው ነገር ግን በአሁኑ አዲሱ የምርጫ ህግ አዲስ የተካተተው ጉዳይ በልዩ ሁኔታ የሚቋቋም የምርጫ ጣቢያ የሚመለከተው የህጉ አንቀጽ 24 ድንጋጌ ነው ። በዚህ ድንጋጌ መሰረት ቦርዱ ከምርጫ ክልላቸው ርቀው በካምፕ የሚኖሩ ወታደሮችና ሲቪል ሰራተኞች እንዲሁም በከፍተኛ ትምህርት ተቋማት የሚማሩ ዜጐች በምርጫው የሚሳተፉበትን ሁኔታ ለማመቻቸት መራጮች በሚገኙበት ቦታ ወይም አካባቢ ልዩ የምርጫ ጣቢያዎች ለማቋቋም ይችላል ። እነዚህም በካምፕ የሚኖሩ ወታደሮችና ሲቪል ሰራተኞች በከፍተኛ ትምህርት ተቋማት የሚማሩ ዜጐች ለመራጭነት የሚመዘገቡትና ድምጽ የሚሰጡት በሚቋቋሙት ልዩ የምርጫ ጣቢያዎች ነው ። በእነዚህ ልዩ የምርጫ ጣቢያዎች የተመዘገበ መራጭ የሚመርጠው ወደ ካምፑ ወይም ወደ ትምህርት ተቋሙ ከመምጣቱ በፊት ይኖርበት በነበረው የምርጫ ክልል ውስጥ ለውድድር ከቀረቡት እጩዎች መካከል ነው ። ወታደሮችና ተማሪዎች የሰጡትን ድምጽ ውጤት ለይቶ ቦርዱ ከሌሎች የምርጫ ክልሎች በሚደርሰው ውጤት ላይ በመደመር ውጤቱን ያሰላል ። ይፋም ያደርጋል ። ዝርዝር አፈጻጸሙም ቦርዱ በሚያወጣው መመርያ መሰረት ይወሰናል ።
የመራጮች መዝገብ በየደረጃው ለሚካሄድ ምርጫ መራጩ በምርጫ ጣቢያው በመራጭነት የሚመዘገብበት መዝገብ ነው ። ምርጫ ጣቢያ ሲባል ደግሞ በየደረጃው በሚካሄዱ ምርጫዎች ምዝገባ የሚካሄድበት መራጮች ድምጽ የሚሰጡበትና ቆጠራም ጭምር የሚካሄድበት ቦታ ነው ። ይህንን የሚለው ህጉ ነው ። ህጉ የምርጫ ጣቢያዎች ስለሚቋቋሙበት በሚደነግገው ቁጥሩ የድምጽ መስጫና የቆጠራ ጣቢያ ሆነው የሚያገለግሉ ቦርዱ በሚወስነው ስፍራና ሁኔታ የሚቋቋሙና ለህዝብ በይፋ የሚገለጹ ናቸው ይላል ። እንዲሁም ወታደራዊ ካምፖች የፖሊስ ጣቢያዎች ቤተ ክርስቲያኖችና መስጊዶች ሆስፒታሎች መጠጥ ቤቶች የፖለቲካ ወይም የሃይማኖት ድርጅቶች ህንጻዎች መኖሪያ ቤቶች የምዝገባና የድምጽ መስጫ ስፍራ በመሆን ሊያገለግሉ አይችሉም ብሎ ይከለክላል ።
እንዲህም ሆኖ ግን ህጉ ራሱ ከምርጫ ክልላቸው ርቀው በካምፕና በሌላ ቦታ የሚኖሩ ወታደሮችና የከፍተኛ ትምህርት ተቋማት ተማሪዎች ከሚገኙበት ሩቅ ቦታ የእናት ምርጫ ክልላቸው ድምጽ ሰጪዎች ሆነው እንዲመርጡ ይፈቅዳል ። ዝርዝር አፈጻጸሙም ቦርዱ በሚያወጣው መመርያ እንዲወሰን ያዛል ። ይህ የ1999 አ.ም የምርጫ ህግ ልዩና ከዚህ ቀደም ያልነበረ አዲስ ድንጋጌ በአሰራር ወይም በተግባር የተፈተነው በ2002 ምርጫ መሆኑ ነው ። መሆኑ ነው ያልነው ንፋስ ከሚወስደው ዜና ነጋዴ ከሚያመጣው ወሬ በላይ ይፋ የሆነ ዝርዝር ነገር ስለማናውቅ ነው ። የ2002ቱ አገር አቀፍ ምርጫ የአውሮፓ ህብረት ሪፖርት ምርጫ ቦርድን ዋቢ አድርጐ እንደሚናገረው ከሆነ በ111 ኮሌጆችና ወተዳራዊ ካምፖች በተካሄደ የመራጮች ምዝገባ 231269 ድምጽ ሰጪዎች ድምጽ ሰጥተዋል ።
ይህ ማለት ምርጫ ቦርድ ያን ያህል ከምርጫ ክልሎች ውጪ ያሉ የምርጫ ጣቢያዎችን የማቋቋም ያን ያህል ህዝብ የመመዝገብ የማስመረጥ እንዲሁም ውጤቶችን መሰረት በማድረግ በመላ አገራቱ ባሉት የ2002 አ.ም የ43500 ምርጫ ጣቢያዎች ላይ መደመርና ይህንንም የማጠናቀቅ ከባድና ግዙፍ ስራ አከናውኗል ማለት ነው ። ስራው እውነትም ሲበዛ ከባድና ግዙፍ በመሆኑ ምክንያት ያንኑ ያህልም የአሰራር ግልጽነትና ተጠያቂነትም የሚያስከትል ነው ።
እንዲያውም በ2002 ምርጫ የአውሮፓ ህብረት የታዛቢዎች ልኡክ ሪፖርት እንደሚለው የተማሪዎቹና የወታደሮቹ ድምጽ አግባብ ባላቸው የእናት ምርጫ ክልሎች ውጤቶች ላይ የሚደመረው በምርጫ ቦርዱ ዋና መስሪያ ቤት ውስጥ በመሆኑ ይህ አሰራር ውጤቶችን የማጠናቀርና የማጠቃለልን የአሰራር ግልጽነት ይቀንሰዋል ። ከዚህም በላይ እነዚህ ውጤቶች የሚታተሙት የእያንዳንዱን የምርጫ ክልል አጠቃላይ ውጤት የሚለውጥ አቅም ያላቸው እንደሆነ ብቻ ነው ። በዚህ ላይ የኢትዮጵያ ብሄራዊ ምርጫ ቦርድ በብሄራዊ የአገር ደህንነት ምክንያት በወታደራዊ ካምፖች ውስጥ ያሉትን የምርጫ ጣቢያዎች ዝርዝር ሊገልጽ አለመቻሉ ድምጽ የመስጠት ስራ በነጻ ተደራሽ ባልሆኑና ታዛቢ ድርሽ በማይልባቸው ቦታዎች መከናወን አለበት ወይ የሚል ጥያቄ ያነሳል ብሏል ።
ይህ መሰረት የሌለው ክስ ተራ ጥርጣሬና አሉባልታ ሊሆን ወይም ሊባልም ይችላል ። ለዚህ ግን የማያዳግም ምላሽ የመስጠቱ ዘዴ የጥርጣሬውንና የሀሜቱን ምንጭ በማድረቅ ነው ።
በ2007 ምርጫም ይህ ችግር በድጋሚ እንደሚነሳ የሚያጠራጥር አይደለም ። አሁን የካቲት አጋማሽ መገባደጃ ላይ ሆነን ምርጫ ቦርድ በልዩ ሁኔታ የሚቋቋም የምርጫ ጣቢያን በተመለከተ በመላው አገሪቱ ከሚገኙ የከፍተኛ ትምህርተ ተቋማት አመራሮች ከታላቁ የህዳሴ ግድብ የሃይል ማመንጫ ፕሮጀክት ሃላፊና ከአገር መከላከያ ከፍተኛ መኬንኖች ጋር የምክክር መድረክ ማድረጉን ከምክክሩ መድረክ በኋላም ለተቋማቱ ምርጫ አስፈጻሚዎች በመቀሌና በአዳማ በሶስት ተከታታይ ዙር ስልጠና በመስጠት ላይ መሆኑን ሁለተኛውና ሶስተኛው ዙር ከየካቲት 18 ቀን 2007 አ.ም ጀምሮ በተከታታይ በአዳማ እንደሚሰጥ እንሰማለን ።
ይህንን ዜና ለሚሰማ ሰው ቢያንስ ቢያንስ ስልጣኑ የሚሰጣቸው የተቋማቱ የምርጫ አስፈጻሚዎች ተመርጠዋል ወይ ? እንዴትስ ተመረጡ ? የመራጮች ምዝገባ ገና አልተጠናቀቀም ማለት ነው ወይ ? ለሚሉ ለበርካታ ጥያቄዎችና ጥርጣሬዎች ይዳርጋል ።
ጉዳዩን እንዲህ ያሉ ብልጭ ድርግም የሚሉ ዜናዎች ከሚያጋድዱት በላይ ሰፊ የፖሊስ ማብራሪያና መግለጫ ያስፈልገዋል ። የአሰራር ግልጽነቱንም አገር ሊያውቀውና ጸሀይ ሊሞቀው ይገባል ። በተለይም በልዩ ሁኔታ የሚቋቋም የምርጫ ጣቢያን የሚመለከተው ጉዳይ ዝርዝር አፈጻጸም ቦርዱ በሚያወጣው ደንብ ወይም መመርያ ይወሰናል መባሉ ማስረጃ አቅርቡበት የማይባል የህግ ጉዳይ ነው ።
ይህን ያለው ህግ ራሱ የሚገርም ነው ። በልዩ ሁኔታ በሚቋቋም የምርጫ ጣቢያ ውስጥ የሚገኝ መብት ነጻነት ዲሞክራሲ ምን እንደሚመስል ውሳኔ የመስጠት ስልጣንን ለቦርዱ በውክልና መስጠት ብዙ የሚያደናግር አሰራር ነው ። በዚህ ሳያበቃ ይህንን በደንብ ከፈለግህ በመመርያ ብሎ መፍቀድ ቦርዱን እንዳሻህ አድርግ ከማለት የተለየ አይደለም ።
እንዲያም ሆኖ ቦርዱ ከምርጫ ክልላቸው ርቀው በካምፕ የሚኖሩ ወታደሮች የከፍተኛ ትምህርት ተቋማት ተማሪዎች በምርጫ 2007 የሚሳተፉበትን ሁኔታ ዝርዝር አፈጻጸም የሚወስን ደንብም መመርያም እስካሁን አልወጣም ። በ2002 ምርጫ የዚህን አፈጻጸም ዝርዝር ለመወሰን ጊዜያዊ መመርያ አውጥቶ ነበር ። የመመርያው ጊዜያዊነት የ2002 ምርጫን ተሻግሮ ለ2007 ምርጫ ስለማስገልገሉም አይታወቅም ። በአጠቃላይ የግልጽነት አለመኖርና መመርያ የማውጣት ስልጣን ገደብ የለሽነት እየተባበሩ የሚያግዙት የዘፈቀደ አሰራር የግለሰቦችን የመምረጥ መብት ብቻ ሳይሆን አጠቃላይ የምርጫውን የመታመን ክብር ይሸረሽራሉ ።
አንድ ሰው አንድ ድምጽ ሲባል እንሰማለን ። የእያንዳንዱ ሰው ድምጽ ዋጋ እኩል ነው ማለትም የታወቀ አባባል ነው ። ይህ ሁሉ ትርጉም የሚኖረው የአንድ የምርጫ ክልል ውጤት ከአንድ የምርጫ ጣቢያ ተደምሮ በመጣ ቁጥር በዘፈቀደ ሊለውጠው እንደማይችል ግልጽ የሆነ የህግ ዋስትና ያለው አሰራር መኖሩን የሚያሳምን ስርአት ስንዘረጋ ነው ።
የምርጫ ምዝገባ ቋሚ መሆን የድምጽ መስጫና የቆጠራ ጣቢያ ሆነው ያገለግሉ ዘንድ የተፈቀደላቸውን የልዩ ምርጫ ጣቢያዎች ጣጣና ችግር ባይከላከልም ምዝገባን የሚመለከቱ ችግሮች ግን በዚሁ ስለመወገዳቸው አያጠራጥርም ። ሺህ ቦታ መመዝገብን ከማስቀረት በላይ የዚህን የምርጫ ክልል ወይም ጣቢያ ጉዳይ በዚህኛው ወይም በእነዚህ ምርጫ ጣቢያዎች ትቸዋለሁ የመሰለን ማንአለብኝነት ይቆጣጠራል ።
ምርጫን የምንወደውና የምርጫውን ጐዳና የምንመርጠው የምርጫው ውጤት ለአንዱ ወይም ለሌላው የፖለቲካ ቡድን ወደ ፖለቲካ ስልጣን መወጣጫ መንገድ ይሆናል ብለን አይደለም ። የዛሬው የኢትዮጵያ ሁኔታ ከ25 አመት የምርጫ ልምምድ በኋላም ቢሆን ይህንን የሚመሰክር አይደለም ። ገዥው ፓርቲም ቢሆን ምርጫን ደጋግሞ እንደሚያደርገው የህዝብ ድጋፍ ምስክር አድርጐ መቁጠሩንና ማቅረቡን ቢተወው መልካም ነው ። በእኛ አገር የምርጫ ድምጽና የህዝብ ድጋፍ ገና ገና አልተግባቡም አልተገናኙም አልተዋደዱም ። ሌላ አመለካከት እንዳይወሰድብኝ ችግር እንዳይገጥመኝ ተብሎ ወደ ምርጫ መውጣትና ያልወደዱትን መምረጥ እዚህ አዲስ አበባ ጭምር የሚፈጸም የተለመደ ጉዳይ ነው ። መሽቆጥቆጥ ኩርምት ማለት አጐንብሶ ማለፍ አንገት መድፋት ገና በ ማን አባቱ ያዘኛል !
ምርጫን የምንወደውና የምንመርጠው በዚህ ሂደት ውስጥ ተንጠባጥበው በሚመጡና ዞሮ ዞሮ እያደር በሚገኙ ስርአት መገንቢያ ድሎች ምክንያት ነው ። ይህን መጻፍና ማለት ራሱ ከዚህ መንግስት በፊት የነበሩት መንግስታት ይታገሱት ያልነበረ መብት ነው ። ይህንን መብት በሚፈቅደው እና በሚታገሰው መንግስት የመንግስት የስልጣን አካላት ዘንድም ቢሆን ሀሳብን በነጻ መግለጽ ገና አበረታች አቀባበል አላገኘም ።
የጋዜጦች ወይም የሰብአዊ መብት ተሟጋቾች አስተያየቶች አሁንም ገና በመንግስት የሚናቁና የሚጠየፉ ልፍለፋ ናቸው ። ጉድፍ መመልከቻ ከማድረግ ይልቅ የጠላት ጥቃት ተደርጐ የሚወሰድ ነው ። ካስፈለገም የሚያስነክስ የሚያስከስስ ነው ። ምርጫውን የምንወደው በዚህ ረዥም ህጋዊና ሰላማዊ ትግል ውስጥ እነዚህን እንጥብጣቢ ድሎች ጭምር ለማግኘትና በዚህም አማካይነት ወደ ዘላቂው ዴሞክራሲያዊ ስርአት ግንባታ ውስጥ ለመረማመድ ነው ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
