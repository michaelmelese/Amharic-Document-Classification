ትኩረት የተነፈገው የህጻናት ከያኒያን መብት ጥበቃ ።
በውብሸት ሙላት ።
በበርካታ አገር አቀፍ ዝግጅቶች ላይ ከረጅም ጊዜ ልምምድ በኋላ ከፍተኛ ቁጥር ያላቸው ህጻናት ሲሳተፉ አስተውለናል ። በቴሌቪዥን ድራማ በፊልም በሰርከስ በ አይዶል ሾው በዳንስ ትርኢቶች ወዘተ ላይ ህጻናት ይሳተፋሉ ። በተለያዩ አማተር ክበቦችም ውስጥም እንዲሁ ። በአንድ በኩል ህጻናቱ በእንዲህ አይነት ኪነ ጥበባዊና ስነ ጥበባዊ ክንዋኔዎች የመሳተፍ መብት ብቻ ሳይሆን ለሁለንተናዊ እድገታቸው በጐነቱን ለኢንዱስትሪውም የሚኖረውን ፋይዳ ከግምት በማስገባት በሌላ በኩል ደግሞ ህጻናቱ በአእምሮና በአካል ካለመጐልመሳቸው የተነሳ ሊደርስባቸው ከሚችል ጥቃት ጥበቃ ያስፈልጋቸዋል ። በመሆኑም ይህ ሁኔታ በኢትዮጵያ ህግ ምን እንደሚመስል ቅኝት ይደረግበታል ። በሌላ አገላለጽ ህጻናትን ከተለያዩ የስነ ልቦናና የአካል ጉዳት የገንዘብ ብዝበዛ የሚጠበቁበት የህግ ስርአት በምን ሁኔታ ላይ እንደሚገኝ ምጥን ቅኝት ይደረጋል ።
ህጻናት በቤተሰቦቻቸው በትምህርት ቤት በማህበረሰቡና በሌሎች አካላትም ጥቃት ሊደርስባቸው ይችላል ። ከጥቃት መታደግ በዋናነት የአሳዳጊዎች ድርሻ ቢሆንም ቅሉ ለቤተሰብ ብቻ ግን የሚተው አይደለም ። የመንግስትም ግዴታ ነው ። ለነገሩ የአንድ አገር የውስጥ ጉዳይ ብቻ ከመሆን አልፎ የአህጉራትና የአለም አቀፍ ትኩረትም ከሆነ ዘመናት አስቆጥሯል ። በመሆኑም በአለም አቀፍ በአህጉር አቀፍና በአገር አቀፍ ደረጃ ህጻናትን የሚመለከቱ ህግጋትና ተቋማት አሉ ።
ከኢትዮጵያ ህገ መንግስቱን የቤተሰብ ህጉን የአሰሪና ሰራተኛና የሲቪል ሰርቪስ አዋጆቹን አለም አቀፉንና የአፍሪካን የህጻናት መብት ስምምነቶች ላይ በመመርኮዝ የህጻናትን ጥቅም እንዲሁም ከቅጅና ተዛማጅ መብቶች አንጻር የሚኖራቸውን መብት እንዳስሳለን ። በተጨማሪም የተወሰኑ አገሮች ህግጋትን ለማነጻጸሪያነትና ለልምድ መቅሰሚያነት እንገለገልባቸዋለን ። የህጻናት ጥቅም ተቀዳሚነት መርህን መሰረት በማድረግ የህጻናት ከያኒያን ጥበቃ ምን መምሰል እንዳለበት ብሎም የሰራተኛና ማህበራዊ ጉዳይ የሴቶችና ህጻናት የሳይንስና ቴክኖሎጂ የወጣቶችና ስፖርት እንዲሁም የባህልና ቱሪዝም ሚኒስቴሮች አጽንኦት ሊሰጡባቸው የሚገቡ ነጥቦችን ይጠቆማሉ ። ይህ ሁሉ ሚኒስቴር መዘርዘሩ የስራቸውን ተያያዥነት ወይም ተደራራቢነት ታሳቢ በማድረግ ነው ። ሰራተኛና ማህበራዊ ጉዳይ ከያኒነትን እንደ አንድ የስራ ዘርፍ በማየት ህጻናት እንዴት ሊሰማሩበት እንደሚችሉ ስርአት የማበጀት ሃላፊነት አለበት ። የሴቶችና የህጻናት ደግሞ ምንም እንን ስለስራ ብዙም ባይመለከተውም የህጻናት ሁኔታ በቀጥታ ስለሚመለከተው ነው ። የሳይንስና ቴክኖሎጅም ከቅጅና ተዛማጅ መብት ጋር በተያያዘ እንዲሁ ሃላፊነት ያለበት በመሆኑ ነው ። ሌሎቹም እንዲሁ በተለያየ መልኩ የጉዳዩ ባለቤት ስለሚሆኑ ነው ።
የህጻናት ከያኒያን ጥበቃ አስፈላጊነት ።
በዚህ ጽሁፍ ውስጥ አካለ መጠን ያልደረሰ ህጻን ማለት እድሜው ከአስራ ስምንት አመት በታች የሆነ ማለት ነው ። በመሆኑም ህጻንም ሆነ አካለ መጠን ያልደረሰ ማለት ትርጉማቸው ተመሳሳይ ነው ።
በርካታ ህጻናት ከያኒን በተለያዩ ምክንያቶች ህጻንነታቸውን ተሰርቀዋል ። በሌላ አገላለጽ በህጻንነታቸው የወሲብ ጥቃት ተፈጽሞባቸዋል ። የመደፈር አደጋ ደርሶባቸዋል ። ለአደንዛዥ እጽ ተጠቃሚነት ተጋልጠዋል ። በወጣትነታቸው ራሳቸውን አጥፍተዋል ። የችግሩን ግዝፈት በተመለከተ ሆሊውድን በምሳሌነት በመውሰድ ኮሬይ ፌልድማን የተባለ ከህጻንነቱ ጀምሮ የፊልም ተዋናይ የሚታወቅ በቅርቡ ለኤቢሲ ኒውስ በሰጠው ቃለ ምልልስ ላይ እንዲህ በማለት ገልጾታል ። ቁጥር አንድ የሆሊውድ ችግር የነበረው የሆነውና ሁልጊዜም የሚሆነው ከህጻናት ጋር የሚደረግ ወሲብ ነው አንድ ሌላ ተዋናይም ከልምዱ በመነሳት እንደተናገረው ከህጻናት ይልቅ በፊልም ውስጥ ለሚሳተፉ እንስሳት የተሻለ ጥበቃ እናደርጋለን ብሏል ።
ፊልምን እንደ አንድ ምሳሌ አነሳን እንጂ በሌሎች የጥበቡ ዘርፍም እንዲሁ ችግሮች አሉ ። ዳንስን ብንወስድ ከላይ የተገለጹት ችግሮች እንደተጠበቁ ሆነው አንዳንድ የውዝዋዜው አይነቶች ወደ ወሲብ ቀስቃሽነት የመለወጥ አዝማሚያ ስለሚኖራቸው ህጻናት ደግሞ በእንደነዚህ አይነት አድራጐቶች እንዳይሳተፉ ለማድረግ የህግ ከለላ ያሻቸዋል ።
ሰርከስም ቢሆን ከዚሁ ተለይቶ መታየት የለበትም ። በተለይ ደግሞ ለከፍተኛ አካላዊ አደጋ የተጋለጠ በመሆኑ ።
የኢንዱስትሪው ልዩ ባህርያት ።
የስነ ጥበብና የኪነ ጥበብ ኢንዱስትሪው ከሌሎች ስራዎች ልዩ የሚያደርጉት ባህርያት አሉት ። ከጨቅላ ህጻን ጀምሮ በእድሜ የገፉ አዛውንት የሚሳተፉበትም ነው ። አንድ አካለ መጠን ያልደረሰ ልጅ ውል ከተዋዋለ ውሉን በእርሱ ጠያቂነት ሊፈርስ ይችላል ። እድሜው 18 ከሞላ በኋላ በተወሰኑ አመታት ውስጥ የማፍረስ መብትን የተለያዩ አገሮች ህግጋት እውቅና ይሰጣሉ ። ይህ ሁኔታ ለኢንዱስትሪው እጅግ ከፍተኛ ስጋት መሆኑ ግልጽ ነው ። የፊልም ኢንዱስትሪን ብንወስድ የህጻናቱን መብትና ጥቅም ጠብቆ ብሎም ለምልመላ ለስልጠናና ለማቆያ ወጪ ካደረጉ በኋላ ህጻናቱን ባሰኛቸው ጊዜ ያለምንም ተጠያቂነት ወይም የውል ሃላፊነት እንደማንኛውም ስራ ሁሉ ውሉን ቀሪ የማድረግ መብት ከተሰጣቸው ኢንዱስትሪው ለከፍተኛ ኪሳራ መዳረጉ አይቀሬ ነው ። ከገንዘብ በተጨማሪ ከፍተኛ ድካም ሙያውን በማሰልጠን ከተደከመባቸው በኋላ እንዳሻቸው ማቋረጥ ለኢንዱስትሪው ጉዳት አለው ። የፊልም አዘጋጁም በመርሀ ግብሩ መሰረት እቅዱን ማሳካት አይችልም ።
የሙዚቃ ኢንዱስትሪውም ቢሆን የሙዚቃ አሳታሚዎች ህጻኑ ታዋቂ እስከሚሆን ድረስ በተለያዩ አጋጣሚዎች የማሰልጠን ችሎታውን ማስተዋወቅና ለስኬታማነቱም የረጅም ጊዜ ፕሮጀክት ስለሚነድፉ ህጻናቱ እንዳሻቸው ውሉን መሰረዝ ከቻሉ ለሙዚቃ አሳታሚዎች ራስ ምታት ነው ። ውላቸውም በአብዛኛው የረጅም ጊዜ ነው ። አንዳንድ አገሮች ህጻናት ከእንዲህ መሰል ኢንዱስትሪዎች ጋር የሚያደርጓቸው ውሎች ላይ የጊዜ ጣራ አስቀምጠዋል ። በእርግጥ የጊዜው ርዝመት የተለያየ ቢሆንም ። ሶስትም አራትም ሰባት አመትም አለ ። በመሆኑም የኢንዱስትሪውን ጥቅምና የህጻናቱን መብት ማመጣጠን የግድ ይሆናል ።
ኢንዱስትሪው ላይ ሊደርስ የሚችለውን ጉዳት ከላይ ተመልክተናል ። ህጻናቱ ላይ ጉዳት የመድረሱን አጋጣሚዎችም እንዲሁ ! በመሆኑም ሁለቱን ለማስማማት አገሮች የተለያዩ አማራጮችን ስራ ላይ አውለዋል ። ከእነዚህም ውስጥ ዋናው ከህጻናት ጋር የሚደረጉ ውሎችን በፍርድ ቤት አስቀድሞ እንዲጸና ማድረግ ነው ። ለዚህ አይነቱ አሰራር ፈር ቀዳጁ የኩጋን ህግ በመባል ይታወቃል ። የኩጋን ህግ ታሪክ እንዲህ ነው ።
ጃኪ ኩጋን የተወለደው እ.ኤ.አ በ1914 አ.ም ሲሆን በርካታ ድምጽ አልባ ፊልሞችና የቴሌቪዥን ድራማዎች ላይ ተሳትፏል ። አባቱም ተዋናይ ነበር ። በፊልም ላይ መሳተፍ የጀመረው በ1917 አ.ም ገና የሶስት አመት እምቦቀቅላ እያለ ነው ። በተለይም የቻርሊ ቻፕሊን በመባል የሚታወቀው ፊልም ላይ በ1921 አ.ም በመስራቱ ዝነኝነትን ያትርፍበት እንጂ ከቻርሊ ቻፕሊ ጋር መስራት የጀመረው በ1919 ነው ። ቻርሊ ቻፕሊ ጋር አብሮ ድክ ድክ ሲል የማያውቀው የለም ማለትም ይቻላል ። በህጻንነቱ በሰራባቸው ፊልሞች አማካይነት ወደ አራት ሚሊዮን ዶላር የሚገመት ገንዘብ 18 አመት ሳይሞላው ተከፍሎታል ።
ምንም እንን 20 አመት እስከሚሞላው ድረስ ያገኘውን ገንዘብ ወላጅ አባቱ በተገቢው ሁኔታ እንዳስቀመጠለት ቢታወቅም አባቱ ሲሞት ወላጅ እናቱና የእንጀራ አባቱ ያስተረፉለት 250000 ዶላር ብቻ ነበር ። ይሄንንም በ1938 አ.ም በፍርድ ቤት ክስ በማቅረብ ያገኘው ነው ። በአጠቃላይ ከጠበቃና ሌሎች ወጪዎች ተቀናንሰው በእጁ የገባው ግን 126000 ዶላር ብቻ ነበር ። ይህ ውሳኔ ከተሰጠ በኋላ የብዙዎችን ቀልብ ስለሳበ ህጻናት የሚያገኙት ገቢ ጥበቃ እንደሚያስፈልገው ታመነበት ። በዚህ ምክንያት የካፎርኒያ ግዛት በ1939 አ.ም የኩጋን ህግ የሚባል አወጣ ። ዋና ይዘቱም ህጻናት በተለይም በከያኒያኒነት ከሚያገኙት ገቢ ውስጥ ቢያንስ የተወሰነው በዝግ የባንክ ሂሳብ እንዲቀመጥላቸው የሚያስገድድ ነው ። በተጨማሪም የትምህርት ጊዜያቸውን የስራ ሰአታቸውንና የእረፍት ጊዜን ስርአት ያበጀ ህግ ነው ። አላማ ያደረገው ደግሞ የህጻናት ጥቅምን ተቀዳሚ ማድረግ የሚለውን መርህ ማሳካት ነው ። በእርግጥ ይህ የኩጋን ህግ በተደጋጋሚ ተሻሽሏል ። በተለይም እና ሌሎች በርካታ ፊልሞች ላይ በመተወን የሚታወቀው ህጻን ማኮሌይ ከልኪን አባትና እናቱ ላይ ክስ ካቀረበ በኋላ የካሊፎርኒያ ህግ አውጪ ምክር ቤት ህጻናት ከሚያገኙት ገቢ ላይ ቢያንስ 15 በመቶው በዝግ አካውንት በአደራ መልክ እንዲቀመጥ የሚያስገድድ ህግ ወጥቷል ።
በአሜሪካ የፌደራሉ የአሰሪና ሰራተኛ ህግ መሰረት አንድ ህጻን 16 አመት ሳይሞላው መቀጠር ባይችልም ፊልም ትያትር የሬዲዮና ቴሌቪዥን ክወናዎችን በተመለከተ ግን እያንዳንዱ ግዛት ህግ ማውጣት ይችላል ። በመሆኑም 32 ግዛቶች ከያኒ ህጻናትን የሚመለከቱ ህግጋት አውጥተዋል ። የካሊፎርኒያን በአስረጅነት የምንጠቀመው በቀደምትነቱ የሆሊውድ መገኛ በመሆኑ የተሻለ ጥበቃ በማድረጉና በአስተማሪነቱ ነው ።
የገቢውንም ሁኔታ በተመለከተ አገሮች በፍርድ ቤትን ፈቃድ ይሁንታ ማግኘት አለበት በማለት የደነገጉ አሉ ። አንዳንዶቹ ከወጪ ቀሪው ወይም ከተጣራ ክፍያው ላይ ሃምሳ በመቶ ብቻ መቀመጥ እንዳለበት የቤተሰብ ህጐቻቸው ይደነግጋሉ ። ገቢውም መቀመጥ ያለበት በዝግ የባንክ አካውንት ነው ። በ18 አመቱ እንዲያንቀሳቅሰው ተደርጐ ! ፍርድ ቤቱ የባንክ ቤቱን ስም የህጻኑን ስም ወዘተ ይገልጻል ። አሰሪው ወይም ከፋዩ በዚህ አካውንት ማስገባት አለበት ። አንዳንድ አገሮች ደግሞ ፍርድ ቤቱ ተገቢ ነው ያለውን መጠን እንዲጠቀምበት የመወሰን ስልጣንን በመስጠት ጥበቃ አድርገዋል ።
ህግጋቱ ግን በዚህ የተገደቡ አይደሉም ። የስራ ላይ ጥንቃቄና ጤንነታቸውን የሚመለከቱ ጉዳዮችን ፊልምና መሰል ስራዎች ውስጥ ለመሳተፍ አስቀድሞ ፈቃድ ማግኘት በተለይ ደግሞ ከትምህርት ጋር እንዴት እንደሚስማማ ከግምት መግባት አለበት ።
ይህ ፈቃድ ለህጻኑ ወላጆችና ለቀጣሪውም ያስፈልጋል ። በተለይ የቀጣሪው ህጻንን ለመቅጠር ያለው ብቃት ተፈላጊ ነው ። ፈቃዱ ለተወሰነ ጊዜ ወይም በቋሚነት ሊሰጥ ይችላል ። የልምምድ ወቅት ርዝመት የስራ ሰአትና የአመጋገብ ሁኔታ የተለያዩ የመዋቢያና ማጌጫዎችን ከእድሜ ጋር ማጣጣም በስራ ቦታው ሲጋራ ማጨስ የህጻኑ አጠቃላይ የጤና ሁኔታ ለምሳሌ የአተነፋፈስ ስርአቱ ለውዝዋዜ/ለዳንስ ተፈላጊ ነው ።
ይህ ሁኔታ የፊልም ልምምድንና ቀረጻን እንዲሁም የቴአትር ትወና ሰአትንም ይመለከታል ። የወላጆቹም ይሁን የቀጣሪው ፈቃድ የሚታደስ መሆን አለበት ። ሲታደስ የህጻኑ አጠቃላይ የትምህርት ሁኔታ መሻሻል ወይም መቀነስ ግምት ውስጥ መግባት አለበት ። የቀጣሪው የህጻናት አያያዝም ታሪክም ለፈቃድ እድሳት አስፈላጊ ነው ።
ህጻናትን በተለያዩ የእድሜ ደረጃ በቀን ውስጥ ለምን ያህል ሰአት ሊሰሩ እንደሚችሉ ብሎም በመካከል ለምን ያህል ጊዜ ማረፍ እንዳለባቸውም የድንጋጌዎቹ አካል ናቸው ። በቀጥታ ስርጭት እንዲሁም በተከታታይ ቀረጻ ላይ መቆየት ያለባቸው ለምን ያህል ሰአትና የተዋናይ ወይም የፊልም ተሳታፊ የመጨረሻ ትንሹ እድሜ የልምምድ ቦታ ምቹነት የሱፐርቫይዘር ምደባና ቁጥጥር ህግ በብዙ አገሮች አላቸው ።
ይህ ሁኔታ ህጻናት ሞዴሊስቶች የሚያካትትባቸው አገሮች አሉ ። ሞዴሊስት ቀጣሪዎች ፈቃድ የማግኘት ሁኔታ ከተወሰነ እድሜ እንዲኖራቸውና በመምህሩ አማካይነት ብቻ ትእዛዝ ለህጻኑ እንዲሰጥ ማስገደድን ይጨምራሉ ። ምክንያቱም ደግሞ ህጻናት የሚሳተፉባቸው በዋናነት በትምህርትና በስልጠና መልክ መሆን ስላለበት ነው ። ሞደል ለመሆንም ለሚፈለገው ህጻንም በሞግዚቶቹ አማካይነት ፈቃድ መያዝ ይገባዋል ።
የኢትዮጵያ ሁኔታ ስለ ህጻናት ከያኒያን ።
በኢትዮጵያ ህጻናት ከያኒያኒያን የሚመለከት ግልጽ ህግ የለም ። በመሆኑም የተለያዩ መርሆችንና ህጐችን በመንተራስ ሁኔታውን በማብራራት ተጨማሪ ህግ ማስፈለጉንና አሁን ያሉትን ለማብራራት ይሞከራል ። ህጻናት እንደማንኛውም ሰብአዊ ፍጡር የሰብአዊ መብት ባለቤቶች ናቸው ። ይሁን እንጂ ማንኛውም ለአካለ መጠን ከደረሰ ሰው በተጨማሪ ደግሞ የተለያዩ መብቶች አሏቸው ።
የኢፌዲሪ ህገ መንግስት አንቀጽ 36 ላይም ይሄንኑ ተጨማሪ መብትና ጥበቃ አስቀምጧል ። ከህገ መንግስቱ ለዚህ ጽሁፍ ጋር ተያያዥነት ያላቸውን ብቻ እንመለከታለን ። ማንኛውም ህጻን በሰውነቱ ሀሳቡን የመግለጽ መብት አለው ። ሀሳቡን ደግሞ በስነ ጥበብ መልክ መግለጹ የዚህ መብት ንኡስ ክፍል ነው ። በአጠቃላይ ለሰብአዊ እድገት በጐ ተጽእኖ ይኖረዋል ተብሎ ይታሰባልም ። መንግስትም ለስነ ጥበብና ለስፖርት እገዛ የማድረግ ግዴታ ስላለበት የዚሁ ድጋፍ ተጠቃሚ ከሚሆኑት የማህበረሰብ ክፍሎች ውስጥ ህጻናት ቀዳሚዎቹ ናቸው ። አቅም በፈቀደ መጠንም ይሄንኑ መብት እውን ለማድረግ መንግስት ገንዘብ በመመደብ ተግባራዊ ማድረግ አለበት ። በአንቀጽ 36 ንኡስ ቁጥር 1 ፊደል መ ላይ ጉልበቱን ከሚበዘብዙ ልማዶች የመጠበቅ በትምህርቱ በጤንነቱና በደህንነቱ ላይ ጉዳት የሚያደርሱ ስራዎች እንዲሰራ ያለመገደድ ወይም ከመስራት የመጠበቅ መብት እንዳለው ተገልጿል ። ከዚህ በተጨማሪም በዚሁ አንቀጽ ንኡስ ቁጥር 2 ላይ እንደተገለጸው በግል ድርጅቶች በመንግስት ህጻናትን የሚመለከቱ ውሳኔዎች በሚሰጡበት ጊዜ በቀዳሚነት ከግምት ውስጥ መግባት ያለበት የህጻናት ጥቅም ወይም ደህንነት ነው ። ህጻን ከያኒን የሚመለከት ውል ቢኖርና ውሉ በውልና ማስረጃ የሚጸድቅ ቢሆን አጽዳቂው መስሪያ ቤት የሚደረገውን ውል ከተዋዋይ ወገኖች መብትና ግዴታ አንጻር እንዲሁም ውሉ በራሱ የህጻኑን ተጠቃሚነትና ደህንነት ያስቀደመ መሆኑን ማረጋገጥ አለበት እንደማለት ነው ።
አለም አቀፉ የህጻናት መብት ስምምነትና አፍሪካ የህጻናት መብቶችና ጥበቃ ቻርተርም ካስቀመጧቸው ጥበቃዎች ውስጥ ለእድገታቸው እንክብካቤ ማግኘት ትምህርትና የጤና እንክብካቤ ማግኘት የራስን ባህል የመጠበቅ እረፍት የማግኘት የመዝናናትና የመጫወት እንዲሁም ሀሳብን በነጻነት የመግለጽ መብቶች ከብዙዎቹ በጣት የሚቆጠሩት ናቸው ። ይህ ማለት ግን ተገቢው ቁጥጥርና መመርያ አይሰጣቸውም ማለት አይደለም ። ለመልካም አስተዳደጋቸው ወላጆቻቸው ወይም አሳዳጊዎቻቸው ተገቢውን ቁጥጥር ሊያደርጉና አመራር ሊሰጡ ይችላሉ ።
ከላይ በተጠቀሱት ስምምነቶችና የኢትዮጵያ የወንጀል ህግም ጭምር ማንኛውም ህጻን ከጉልበት ብዝበዛና ከጾታዊ ጥቃት የመጠበቅ መብት እንዳላቸው ይደነግጋሉ ። አድራጐቱም የወንጀል ተጠያቂነትን ያስከትላል ። ስለሆነም ህጻናት ከያኒያንን ከእንዲህ አይነት ብዝበዛ ጥበቃ ለማድረግ የሚያስችል ህግ መኖር አለበት ማለት ነው ።
የህጻናትን ገቢ አስተዳደር በተመለከተ አግባብነት ያለው የቤተሰብ ህጉ ነው ። የህጻናትን ንብረት የማስተዳደር ሃላፊነት ያለበት ሞግዚቱ ነው ። ሞግዚት የሚባለው ወላጆች ወይም ሌላ ሰው ሊሆን ይችላል ። ለአስተዳደጉ የሚያስፈልገውን ወጪ ከህጻኑ ገቢ ላይ እንዲጠቀምበት ወጪ ሊያደርግ ይችላል ። ይህ እንግዲህ ሞግዚቶቹ ወላጆች ቢሆኑም ባይሆንም ልዩነት የለውም ። ይሁን እንጂ ሞግዚቱ ከወላጆች ውጪ በሆነ ጊዜ ፍርድ ቤት ስለአስተዳደሩ መመርያ ሊሰጥ ይችላል ። ስለንብረቱ አስተዳደርም ሪፖርት ማቅረብ ይጠበቅበታል ። ይህ ወላጆችን አይመለከትም ። በመሆኑም አንድ ህጻን የሚያገኘውን ገቢ ወላጆቹ ለልጁ ጥቅም ያለገደብ ሊያውሉት ይችላሉ ።
የህጻኑ ሀብት ከ500 ብር በላይ ከሆነ ሞግዚቱ አትራፊ በሆነ ተግባር ላይ ማዋል እንዳለበት ተደንግጓል ። ይህ ገንዘብ በሞግዚቱ እጅ በገባ በሶስት ወራት ውስጥ ስራ ላይ መዋል አለበት ። አትራፊ ተግባር ላይ ካላዋለው ሞግዚቱ ከህጋዊ ወለድ በተጨማሪ የጉዳት ካሳ ሊከፍል ይችላል ። ከ14 አመት በላይ ለሆነ ልጅ ሞግዚት የሆነ ሰው ስለ ህጻኑ የሚያደርጋቸውን ተግባራት እየተመካከረ መሆን አለበት ። ከ14 አመት በታች ከሆነ ግን የሞግዚቱ ስልጣን ነው ። እድሜውንና የገንዘብ አቅሙን ከግምት በማስገባት እስከ 300 ብር የሚደርስ የእለት ጉዳይ ሊያከናውን ይችላል ። የገንዘቡ መጠን ከዚህ በላይ በሆነ የእለት ጉዳይ አይደለም ። እንዲሁም ለከያኒነት የሚደረጉ ውሎችን የእለት ጉዳይ የሚያሰኛቸው ምክንያት የለም ። በመሆኑም የሞግዚቱ ተሳትፎና ጣልቃ ገብነት አስፈላጊ ነው ማለት ነው ።
የቅጥር ሁኔታቸውን እንመለከት ። አለም አቀፉ የሰራተኛ ድርጅትም ህጻናት ስራ የሚቀጠሩበትን ሁኔታ በእድሜና በስራው አይነት በመከፋፈል ደንብ አበጅቷል ። አስቸጋሪ ስራዎች ላይ መሳተፍ የሚችለው ከ18 አመት በላይ የሆነ ነው ። አስቸጋሪ ያልሆኑና በሙሉ ቅጥረኛነት ደግሞ 15 አመት ሲሞላቸው ነው ። ከትምህርት ጋር ሳይጋጩ ቀላል ስራዎችን በተመለከተ 13 አመት ሲሞላቸው መቀጠር ይችላሉ ። በኢትዮጵያ የሲቪል ሰርቪስና የአሰሪና ሰራተኛ አዋጆች መሰረት ደግሞ 14 አመት ያልሞላው ህጻን ሊቀጠር አይችልም ። የስራውም አይነት ጤንነትን አደጋ ላይ የማይጥል መሆን አለበት ። በመሆኑም ከአለም አቀፉ የሰራተኛ ድርጅት ስምምነት ቁጥር 138 ካስቀመጠው ዝቅተኛ እድሜ የኢትዮጵያው የተሻለ ነው ማለት ይቻላል ።
በመሆኑም በኢትዮጵያ ህግ ስለህጻናት ገቢ ህግ ቢኖርም 14 አመት ያልሞላው ህጻን ስራ ሊቀጠር ስለሚችልበት ሁኔታ የህግ መሰረት የለም ። በመሆኑም የመዝናኛው ኢንዱስትሪ ከዚህ አመት በታች የሆኑ ህጻናት ጋር የሚያደርጉት ውል ህጋዊነቱ አጠያያቂ ነው ።
በአጠቃላይ በኢትዮጵያ የመዝናኛ ኢንዱስትሪው ውስጥ ስለሚሳተፉ ህጻናት ተጨማሪ የህግ ማእቀፍ ያስፈልጋል ። ተቀጥሮ እንዲሰራ ፈቃድ ማግኘት ጉዳይ ውሎቹን በፍርድ ቤት የማስጸደቅ ሁኔታ ከገቢው የተወሰነ መጠን ማስቀመጥ ብሎም አትራፊ ኢንቨስትመንት ለምሳሌ አክሲዮን በመግዛት የሚቀመጥበትን ዝርዝር አሰራር ህግ ማውጣት ህጻናትን ከብዝበዛ መጠበቅ ነው ። ከጉዳትም መታደግ ነው ። ለኢንዱስትሪው ጤናማነትም ይበጃል ። በሌላ በኩል ደግሞ ህጻናት ያደረጓቸውን ውሎች ውድቅ የሚያደረግበትን ሁኔታ መገደብ ለኢንዱስትሪው መቀጠል ወሳኝ ነው ። ከዚህ በተጨማሪም ህጻናት ሲዋዋሉ በተደራዳሪዎች ወይም በሞግዚቶች/በወኪሎች ፊት እንዲሆን አስገዳጅ ህግ ሊኖር ይገባል ። ከያኒያን በአብዛኛው ጊዜ የሚኖራቸው የቅጅ መብት ሳይሆን ተዛማጅ መብት ነው ። የተዛማጅ መብትን ምንነት ደግሞ እንንስ ህጻናት ይቅርና በዘርፉ የተሰማሩ ባለሙያዎችም በአግባቡ አንጥረው ማወቃቸው አጠራጣሪ ነው ። በተለይ ደግሞ ህጻናቱ በክፍያም ሆነ በሌላ ሁኔታ ያገኟቸውን የዘፈን ግጥም ዜማና ቅንብር በሌሎች ሰዎች በአጭር ጊዜ ውስጥ በድጋሚ እንዳይከወኑባቸው አማካሪ ያስፈልጋቸዋል ። ይህ ሁኔታ የሚወሰነው በውል በመሆኑ !
አዘጋጁ ጸሀፊውን በኢሜይል አድራሻቸው ማግኘት ይቻላል ።
