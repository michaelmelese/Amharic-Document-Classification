በብሄርተኛነት ውስጥ የጽንፈኛነት አበቃቀል ።
በታደሰ ሻንቆ ።
በጊዜያችን እዚያም እዚህ እያፈተለከ የተከሰተውን የግጭት የማፈናቀልና የግርታ ቅጣት በድምሩ በማየት ብዙ በቅጡ ያልታሰበባቸው ማብራሪያዎች ከልሂቃን አካባቢ ሲሰጡ ቆይተዋል ። እየተሰጡም ነው ። በእነዚህ የጋጋታ ቅጣቶች ላይ ፈሪሃ ፈጣሪና አዛውንት አክባሪነት የሌለ መሆኑንና የፊት ለፊት ተዋናዮቹ ወጣቶች መሆናቸውን ባስተዋሉ የሃይማኖት ልሂቃን አካባቢ ችግሩ የመጣው ትውልዱ በግብረገብ ትምህርት ባለመታነጹ ተደርጐ ይታያል ። ግን ከመደበኛ ግብረገብ ትምህርት የተለያየው መላው የኢትዮጵያ ወጣት ከመሆኑ ባሻገር ያለግብረገብ ትምህርት ቀለም የቀመሰው ወጣት ሁሉ የግርታ ዘማችና ቀጪ አይደለም ። የግርታ ዘማቾች ውሱን መሆናቸውና ዋና አነሳሾቻቸው ዱሮ ግብረገብ የተማሩ ከዚያም አልፎ ትልልቅ ዲግሪ የተሸከሙ መሆናቸው የግብረገብ ትምህርት ጉድለትን ምክንያት ለማድረግ አያስችልም ።
የዚህ አይነቱ ማነጻጸሪያ ችግሩ ስራ አጥነት ነው የሚሉትንም ስህተተኛነት ለማየት ያስችላል ። ስራ አጥነት እርግጥ ነው አደገኛ ነው ። ለብዙ የጥፋት ስራም ያጋልጣል ። የጥፋት አላማ ያላቸው ሰዎች ስራ አጦችን በጥቅም እንደሚያንቀሳቅሱም እውቅ ነው ። ግን አገራችን ውስጥ ያለው የደቦ ቅጣትና ውድመት ምንጭ መሰረቱ ፖለቲካዊ ነው ። ደቦኞቹ ድረስ ስራ ስር ያለው ነው ። ለበቀል እንቅስቃሴ ስራአጥ የሆነ ወጣት ንቁ የጥፋት ተዋናይ ሊሆን እንደሚችል ሁሉ ስራ አጥነትን ማመናመን በግርታ የሚነሳ የጥላቻ እንቅስቃሴን ለመቆጣጠርና ፋታ ለማግኘት ይጠቅማል ። ብቻውን እንደ መፍትሄ ከታየ ግን ችግሩ አንቀላፍቶ አጋጣሚ እስኪመጣ እንዲያደባ ከማድረግ ብዙም አይራቅም ። የችግሩ ምንጭ ተለይቶ በዚያ ላይ የመፍትሄስራ ካልተሰራ የግርግር አጋጣሚ ሲገኝ ስራ ያጣ ብቻ ሳይሆን ባለስራ ቂመኛ ፖለቲከኛም ግልብጥ ብሎ የበቀል ትርኢተኛ ሊሆን ይችላልና ።
ሌላው የችግር ምንጭ እየተደረገ የሚቀርበው ብሄርተኝነት ነው ። የየብሄር ድንን ውስጥ የተወሻሸቀ ፖለቲከኝነት ህዝብን የኔ እና ባይተዋር ብሎ ከመከፋፈል ጋር የተያያዙ ብዙ ችግሮች ማድረሱ እውነት ቢሆንም ከሌላው አካባቢ ይበልጥ ኦሮሚያ ውስጥ እየተመላለሰ ለቆየው ብርቱ በቀለኛ የግርታ ቅጣት ማብራሪያ ለመሆን አይበቃም ። ኢትዮጵያ ውስጥ ብቅ ብቅ ባሉ ብሄርተኛ እንቅስቃሴዎች ውስጥ ስለአማራ ገዥ መደቦች ስለነፍጠኛ ስርአትና ስለ ወረራ ማውራት እንግዳ አይደለም ። የኢትዮጵያን አጼያዊ ዘመቻ-ገብ የአገረ መንግስት ግንባታ ታሪክ ሁሉም ማህበረሰቦችና አካባቢዎች ይጋሩታል ። የገዥዎችን በደልና ምዝበራ መነሻ ያደረገ ከዚያውም የፈለቀ አማራ ጠል ስሜትም የአገሪቱን ሰፊ አካባቢ ያዳረሰ እንደነበር አይካድም ። በተለይ አሳር አስቆጣሪውን የመሬት ስሪት ያንኮታኮተው የ1966 አ.ም አብዮት ከመምጣቱ በፊት በነበረ ዘመን ።
ወደ ዘመነ ምኒልክ መለስ ብለን ታሪክን ላመል እንዳብስ ። በዘመነ ምኒልክ የነበረው የዘመቻና የቅጣት ባህሪ ከምኒልክ ደቡባዊ ዘመቻ ጋር ያልተጣበቀ በሰሜኑ ህዝብ ላይም በብዙ ፈርጁ ሲሰራ የነበረ ነበር ። ዘመቻዎችና የምርኮ ቅጣታቸው ከሞላ ጐደል ተመሳሳይ ነበር ። ለመገበር እምቢኝ ብሎ የተዘመተበት አካባቢ የአካባቢ ገዥውን አቅፎ ከተዋጋ የሚደርስበት ቅጣት የከፋ ነበር ። የዘመቻዎቹ ባህሪ ዛሬ ጨካኝ ልንለው በምንችለው ደረጃ የሚዘገንን ነበር ። ለምን ጭካኔ በዛበት ? ለምን ቅጣታቸው ለስላሳ አልነበረም ? ብለን ብንጠይቅ ጥያቄያችን ልክ አይሆንም ። ከዛሬ አስተሳሰብና እሴቶች አያ የተሰነዘረ ጥያቄ ስለሆነ ። በዚያ ዘመን ትክክልና ተገቢ ብለው የሚሰሩበት ህግ የዘመነ አረመኔ አይነት የነበረበት ነበር ። የዚህ አይነቱ ቅጣት ከሰሜን ገዥዎችና ከነምኒልክ ጋር ብቻም የተጣበቀ አልነበረም ። በምእራብና በስተደቡብ በኩል የነበሩ ንጉሳዊ ገዥዎችም ለስለታዊና ለእሳት ቅጣትም ሆነ በባርነት ለማጋዝ እንግዳ አልነበሩም ።
የዘመኑ ዘመቻዎች ሌላ ዋና ገጻቸው ከንጉስ/ከጦርአበጋዝ እስከ ተራ ዘማች ድረስ የዘማች ደመወዝ ተጽፏል ። የጊዜው ጀግኖች የገዳይ ገድላቸውን ለማሳየት በፈረስ አንገትም ሆነ በየራሳቸው አንገት ላይ የሰለባ ቋንጣዎች አንጠልጥለው መታየታቸውም ብርቅ አልነበረም ። የዘመቻዎች ውጊያና ድል መለኮታዊ ቡራኬና ተሳትፎ ይፈልግ ነበርና በአድዋም ጦርነት ሆነ በሌሎች አጼያዊ ዘመቻዎች ላይ የኦርቶዶክስ ቤተክርስቲያን ታቦት አብሮ መዝመት ከሃጢያት የሚቆጠር አልነበረም ።
በዘመነ ምኒልክም ሆነ ከዚያ በፊት በብሄረሰብና በብሄርተኛ መስፈርት የሚመራ አገዛዝ የሰራዊት አመላመልና አሿሿምም አልነበረም ። እንደሚባለው ከዛጉዌ ቤተመንግስት መግባት ችሎ ነበር ። ይህ እንግዳ ክስተት ሊመጣ የቻለው ጥርቅምቅሙ ዘማች ሰራዊት አማርኛ የተሰኘ ቋንቋ ተናጋሪ መሆኑ የቤተ መንግስቱን መሳፍንትና መንንት ስቦ ሳይሆን አይቀርም ። ያም ሆነ ይህ ከዚያ ጊዜ ጀምሮ በአማርኛ ቋንቋ መስራትና በሸዋሰሜን ነጋሲዎች መገኛ ባህል መታነጽ እየጐለበተ መጥቷል ። የንጉስ ሰለሞን ዝርያ አለን የሚሉ ነጋሲዎች ከኦሮሞ ይወለዱ ከሌላ በኦርቶዶክሳዊ እምነትና በአማርኛ ተናጋሪነት በሚያሟሽ የግቢ ስርአትና ባለሟልነት መሰልጠናቸው የተለመደና የማያሙት ወጋቸው ነበር ። ሰራዊት ምልመላውም ብሄር ያልለየ ውጥንቅጥነት የነበረው ነበር ። የጋብቻ ትስስሩ ብሄረሰብን መሻገር ችግሩ አልነበረም ። በሹመት ማደግም ብሄረሰብ የማይመርጥ ቤተመንግስት ከገባ ሎሌ አንስቶ ታማኝና የጐበዝ ጐበዝ ባለሟል በመሆን ወደ ላይ የማሻቀብ በር ያልተዘጋበት ነበር ። ለዚህ ነው እነ ምኒልክን እነ ራስ መኬንንን እነ ጣይቱን እነ ጐበና ዳጨንና የመሳሰሉትን ሰዎች ብሄራቸውን የካዱ አድርጐ መፍረድ እጅግ የተሳሳተ የሚሆነው ። የምኒልክና የጦር አበጋዞቹ ዘመቻና ቅጣትም የተወሰነ ብሄረሰቦችን ጠምዶ ያጠቃ አልነበረም ። መመዘኛው ለሁሉም አንድ ነበር ። በሰላም ከገበርክልኝ ግዛትህንና ገዥነትህን አልነካብህም እምቢ ካልክ ቅጣት ይከተልሃል የሚል ። በዚሁ መሰረት ከኦሮሞ ገዥዎች በኩል በሰላም የገበሩ የአካባቢ ገዥነት ነጻነታቸውን ይዘው ቀጥለዋል ። እምቢ ብለው ጦርነት የገጠሙ ተቀጥተዋል ። ሌሎችም ኦሮሞ ያልሆኑ ገዥዎችም እንደዚሁ ።
ታሪካዊ እውነቱ ይህንን መሳይ ስእል ያለው ነው ። በኢትዮጵያ ውስጥ የነ ምኒልክን አስገባሪነት በከፋም መልክ ሆነ በለዘበ ደረጃ የቀመሱት አካባቢዎችና ሰሜነኞች ከጦርነት ጋር በተያያዙና ባልተያያዙ የህዝብ ዝውውሮች መዘናነቅ ደርሶባቸዋል ። በስተኋላም ከሁሉም አካባቢዎች የበቀሉ ልሂቃንን ያላላሰ ህብረ ብሄራዊ ትግል እንደበቀለ ሁሉ በተናጠል የሄዱ ብሄርተኛ ትግሎችም ታይተዋል ። ጥላቻና ቂም ለረዥም ጊዜ ንሮና ከመነጠል ጋር ተጣብቆ የቆየው ግን በኦሮሞ ብሄርተኝነት ውስጥ ነው ። ኦሮሚያ ውስጥ በርትቶ ዛሬ ያስቸገረውን የሰላም እጦት ምክንያት የምንጨብጠው በዚህ አቅጣጫ ስንመረምር ነው ።
የኦሮሞ ብሄርተኝነት የአጼዎችን ተስፋፊነት ኦሮሞና ደቡባዊ ህዝቦች እየተወረሩ ቅኝ የወደቁበት ታሪክ አድርጐ የሚረዳ ጽንፈኛ ግንዛቤን ለረዥም ጊዜ ተሳፍሮ ቆይቷል ። በዚህም የተሳሳተ አረዳድ ምክንያት ኦሮሞ በሰፊ ስርጭቱና ከሌሎች ማህበረሰቦች ጋር በመዋዋጥና በመወራረሱ ኢትዮጵያ የምትባል ኦሮሟዊ አሻራዋ የበዛ ሰፊ አገር የመገንባት ግዙፍ ሚናውን ብሄርተኞቹ ማየት ሳይችሉ ኢትዮጵያን በቅኝ ገዥ ጠላትነት ጠምደው ከማለት ምን ራቀ ? የሚል እርምት ሳይደውልባቸው ብዙ ጊዜ ፈጁ ። ቅኝ ተገዛሁ የሚል ተጠቂነት እይታቸውን ጋርዶት ።
ይህ ጽንፈኛ አረዳዳቸው በኢትዮጵያ ቅጽር ግቢ ውስጥ ራሳቸውን ከሚያዩ ሌሎች ብሄርተኞችና ህብረ ብሄራዊ እንቅስቃሴዎች ጋር እንዳይግባቡና የተባበረ እንቅስቃሴ እንዳይፈጥሩ ሊያውካቸው ችሏል ። የመነጠል ፍላጐት በፕሮግራም ላይም ሆነ በፖለቲካ ንግግር ላይ የራስን እድል በራስ የመወሰን መብቱ ተረጋግጦለት ህዝቡ የወደደውን ይወስን የሚል ልብስ እየለበሰ ቢሽቀረቀርም ማንንም ለማቄል አልተሳካለትም ነበር ። በቅኝ ተገዥነት የሚያይ መነጽር ያመጣው ጉዳት በዚህ ብቻ የተወሰነ አይደለም ።
በኢትዮጵያ አገረ መንግስት ግንባታ ታሪክ ውስጥ ከጥንት ጀምሮ ኦሮሞ በሰሜን ኢትዮጵያ ውስጥ የነበረውን ሚና በማጤን ፈንታ ጽንፈኞቹ ብሄርተኞች ኦሮሞን ያስተዋሉት ወደ ታች እየተገፋ አገር በማጣት ተጠቂነት ብቻ ነበር ። በኢትዮጵያ ያሉ ሴም ቋንቋ ተናጋሪዎች ከኩሽ ቋንቋ ተናጋሪዎች ጋር አንድ የአመጣጥ ስር እንዳላቸው ያልተረዳውና ተሳስቶ ሲያሳስት የቆየው ነባር የታሪክ ጽሁፋ ጽሁፍም ጠንቀኝነት ተጨመረና በቅኝ ተገዥነት መነጽር የኦሮሞን የታሪክ ጥንት የመመርመር ነገርም የኢትዮጵያ ሴሞችን ከውጪ የመጡ ወራሪዎች ማንነት ተነጥቆ የጠላት ን ማንነት የመያዝ ቅርስ አድርጐ ማየትን ሁሉ ጐተተ ።
ተወራሪነትንና በጠላት መጠቃትን ይህን ያህል ጥንት ድረስ የወሰደ አተያይ ኦሮሞን ከኢትዮጵያ አገረመንግስት ግንባታ ውጪ አድርጐ የወረሼሆችን ወዳጅና ጠላታቸው የጠፋባቸው አድርጐ ከማዋደቅ አላመለጠም ።
ይሁን እንጂ ጽንፈኛው የታሪክና የእውነታ አተረጓጐም እነ ሃይሌ ፊዳ በነበሩበት የህብረ ብሄራዊ ትግል ዘመን ብዙም ጆሮ አልነበረውምና የረባ ተጽእኖ አልፈጠረም ። የህብረ ብሄራዊ ትግሎች እየተጣፉና እየተደፈጠጡ ከጠፉ በኋላ ግን ብዙ ጉዳት አድርሷል ። ካለፉት ትግሎች ጥፋት ትምህርት ወስዶ የተባበረ ትግል ለመፍጠር እንቅፋት ከመሆን ባሻገር ለገዥዎች ጥሩ መከፋፈያ ሆኖ ሲጠቅም ኖሯል ። በኦሮሞ ህዝብ ትግል ውስጥ እን የፖለቲካ ልሂቃኑ ጠንካራ ትብብር እንዳይፈጥሩ ብዙ አውል ። ከ1983 አ.ም.ግንቦት ወደዚህ እን ህወሃት/ኢህአዴግ የኢትዮጵያን የስልጣን መንበር ብቻውን ለመቆጣጠር ሲሮጥና ሲያደራ ኦነግ ይህን የብቻ ጉዞ ለማክሸፍ የኢትዮጵያ ተቃውሞ ትግል ዋና ማስተባበሪያና መነቃነቂያ መድረክ ለመሆን ሳይጣጣር ተነጥሎ ሊታበትና ሊባረር የቻለው ራሱን የኢትዮጵያ ዘላቂ ቤተኛ አድርጐ ስላላየ በህዝብና በሌሎች የፖለቲካ ልሂቃን ዘንድም አመኔታ ስላላገኘ ነበር ። ይህ ክፍተትና የትግል ጉድለት የኦሮሞ ህዝብንና የኢትዮጵያ ህዝቦችን ባጠቃላይ የዴሞክራሲ ድል እድልን አስነጥቋል ።
ህወሃት/ኢህአዴግ በሚሻው ይዘት ህገ መንግስት አጽፎ የገዥነት መረቡን አስፋፍቶ ከመያዙ ጋር ኦነግና አሮጌ አቋሙ ቢሰነጣጠቁም ከሌሎች ስብርባሪዎች ጋር ከጥፋት የተማረና የኢትዮጵያ ህዝብ ሊጠመጠምበት የቻለ ነዛሪ ትግል ሊወለድ አልቻለም ።
የኦነግን መፈክሮችና ግቦች ።
በአፈና ይመረር የነበረው ወጣት የአሮጌ ፖለቲካ ኮምሚና የማንነት እርማት ተቀባይ ለመሆን ተጋለጠ ። መሳደድና እስራት እየተባዛ የእስር ቤቶች ቋንቋ ኦሮሚኛ ሆነ እስከ መባል ድረስ አሳር እየከፋ ከመሄዱ ጋር የኦሮሞ ወጣቶች የተንገፈገፈ ልብ መሸፈትም ያንኑ ያህል እየበረታ ሄደ ። የረባ የትግል ተስፋ በሌለበት ሁኔታ ውስጥ የ ብሄር መብት ንና ራስ በራስ መተዳደር ን ያፈና መጫወቻ ያደረገው የህወሃት/ኢህዴግ አገዛዝ በህዝባዊ ትግሉ ላይ ያደረሰው ጉዳት ይህንን ያክል የጠለቀ ነበር ። ዛሬ በአሜሪካ አደባባይ ዳውን ዳውን ኢትዮጵያ ! የሚል መፈክር መፈከሩ ጉድ ያስብል እንጂ መፈክሩ ኢትዮጵያዊ አደለንም በማለት መልክ በወጣቱ ዘንድ የተፈከረው ገና በፊት በህወሃት/ኢህዴግ አገዛዝ ስር እዚሁ ኢትዮጵያ ውስጥ ነበር ። ዛሬ የኢትዮጵያንና የኦሮሞን ወደ ዴሞክራሲያዊ ስርአት የመሸጋገር እድል እየበጠበጠ ያለው ጽንፈኝነትም ያን ጊዜ በህወሃት ኢህአዴግ መራራ ጥርነፋ ውስጥ ያንሰራራ ነው ።
የመላ ኢትዮጵያ ህዝቦች ትግል ያለንበትን የለውጥ ጮራ ሲፈነጥቅ ከጮራው በስተጀርባ የኦሮሞና የአማራ ህዝብ ትግል ዝምድና ያስተገባ ነበርና በኢህአዴግ ጥርነፋ ውስጥ ያንሰራራው ጽንፈኛ ብሄርተኝነት አሸለበ እንጂ ለመሟሸሽ ዝግጁ አልነበረም ። ለዚህ ነው የብርጋዴር ጄኔራል አሳምነው ጽጌን የጥፋት ገጠመኝ ሲያገኝ እንደወርቃማ ሰበብ ተጠምጥሞበት ነፍጠኛ የማንዘናጋበት ጠላት ! የቅልበሳ አደጋን እንዳያዳግም አድርጐ ድል መምታት ! በማለት ማስፈራራትና የበቀል ስሌትን እንደገና ማድራት የጀመረው ። ነፍጠኝነት ን መንገዳቸው ላይ የተገተረ ያስመሰሉ ብዙ ምላሶችንም አገኘ ። ጽንፈኝነትን የወሸሙት እነዚህ ምላሶች ያለውን ህገ መንግስት ማን ነክቶብን እያሉ ሙጥኝ ያሉትም ስልጣን ከተቆጣጠሩ በኋላ ይዞታዬ ይዞታህ የሚሉትን መሬት በኮንፌዴሬሽን ብልሃት ተከፋፍሎ ነጻ ለማውጣት በር ይሆነናል ብለው አድብተው ስለነበር ነው ። ምን ያደርጋል ግን ለውጡን የሚመሩት ሰዎች ለአፈንጋጭ ስሌት ሳይሸነፉ አልፈዋቸው ሲሄዱና አይናቸው እያየ የኢትዮጵያ ብሄር ብሄረሰቦች ትግል ዋና መሰባሰቢያ ሲሆኑ ታክቲካዊው የስልጣን ፌርማታም የማይገኝ መሆኑን ሲያዩ ለውጡ ከሽፏል ! በነፍጠኞች ተጠልፏል ! እያሉ ልቦናቸውን ሳቱ ። ጥላቻና በቀላቸው ጨርቁን ጥሎ ራቁቱን ወጣ ። የሚታየቸውም እሳትና ገጀራ ሆነ ።
በእነሱ በራሳቸው ውስጥ ከሁለት ሶስት ብሄረሰብ መወለድና በብዙ ባህል ውስጥ ማደግ እንግዳ ያልሆነ እውነታ ሆኖ ሳለ የነፍጠኛ ምሽግ በሚሏቸው ከተሞች ውስጥ የትናንት ነፍጠኞች እንደሌሉ እያወቁ የየትኛውም አለም የከተሜ ማህበረሰብ እድገት ቅይጥነት ባህሪ መሆኑንና በየብሄርና በጐጥ ለተሰነጣጠረ እይታ አለመመቸቱን እያወቁ ያንን መቀበልና ዝንቅ ከተሜነትን የሚረታ ፖለቲካ ውጥንቅጦችን አካሌ/ህዝቤ ናችሁ የነጻነትና የግስጋሴ ጉዟችን አንድ ላይ ነው ኦሮሚኛና አማርኛ የጋራችን ነው የምትል እርምጃን ከየት ያምጡት በቀል አውሯቸው !
ያላቸው መፍትሄ ከተሞችን እያስወረሩ ነፍጠኞች ን ማስደንበር እንደሙጃ ማሳጨድና ንብረታቸውን ማስጋየት ። ባለንብረቶቹ ሲሞቱና ሲሸሹ በሆድ ውጠዋቸው ይሄዱ ይመስል ቋሚ ተቋማትን የእሳት ምድጃ ከማስደረግ የማይምር ደንቆሮ በቀል ኦሮሚያ ውስጥ ማፍሰስ !
የኦሮሞ ህዝብ የሚያየውን ማመን አቅቶት እነዚህ የገዛ ልጆቼ ናቸው ? ብሎ አፉን እንደከፈተ ክው ሲል እጅ እያርገበገበ እባካችሁ ! ብሎ ሲለምን ወዳጅ ጐረቤቶቹን እያሸሸ ሲደብቅ የደበቃቸውን አውጥተው ሊገደሉ ሲሉ እነሱ ላይ ተጠምጥሞ ከነካችኋቸው እኔንም ጨምራችሁ የምታደርጉትን አድርጉ ! ብሎ ሲማጸን በነሱ ታጋይነት ላይ እርሙን እያወጣ መሆኑ አልተከሰተላቸውም ። የሰኔ 20ዎች አጨዳና የእሳት ነዶ ቅም ሳይላቸው ባህር ማዶ ሆነው ሌላ አድማና የነፍጠኛ ጥቃት ሲያዝዙ የኦሮሞ ህዝብ ዳግም እንዲያ ያለ እብደት አጠገቡ እንደይፈጸም ፈጣሪውን መለማመኑ ህማማቱ መሆኑ አልተገለጠላቸውም ።
በቤኒሻንጉል በጋምቤላ በአማራ በኦሮሚያ ትርምስ ውስጥ እንዲሁም በሃጫሉ ሁንዴሳ ግድያና በሰኔ 20ዎች ቀውስ ውስጥ ሁሉ ስውር እጃቸው አለ እየተባሉ የሚታሙት ህወሃታዊ መሰሪዎችም የሚታሙበትን እየፈጸሙት ከሆነ በኢትዮጵያ ህዝብ ላይ ብቻ ሳይሆን በትግራይም ህዝብ የህልውና እጣ ላይ የግፍ ገበጣ እየተጫወቱ ነው ። በቴሌቪዥን ጣቢያዎቻቸው የሚሰሩት ስራም ሀሜቱን እውነት የሚያሰኝ ነው ። ትናንትና የኢትዮጵያ ገዥነትን በተቆጣጠሩበት ጊዜ ጠንቅ ሰሪዎችንም ደህነኛ ተቃዋሚዎቻቸውንም ባንድ ሚዛን ጸረ ህዝብ ከሀዲ በታኝ እያሉ መግቢያ ያሳጡ እንዳልነበር ዛሬ ጥላቻና በቀላቸው እርቃነ ስጋውን ከኦሮሞ ጽንፈኞች ጋር አብሮ ሲያብድ ማየታችን የዱርየነት አዝቅት የማያልቅባቸው መሆናቸውን ይነግረናል ።
የኢትዮጵያ ህዝቦች ልብ በሉ ! የእነዚህን ቀውሰኞች የግፍ ዳንኪራ ያለፋችሁ አዲስ የለውጥ ጧፎች ልብ በሉ ! የበቀለኞችን መቃብር የምታሳምሩበት ምእራፍ አሁን ነው ። ከወፈፌዎች መንገድ የሚመለሱትን እየሳባችሁ መላ ለውጥ ፈላጊ ልሂቃንና የኢትዮጵያን ህዝቦች አስተባብራችሁ ወደ እውነተኛ ፌዴራላዊ ነጻነት ወደ ግስጋሴና ወደ እፎይታ ህይወት ከመራችሁ በቀለኞች መክሰማቸው አይቀሬ ነው ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
