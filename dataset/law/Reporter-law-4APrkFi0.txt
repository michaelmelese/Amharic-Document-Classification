ኢህአዴግ ያለበት መንታ መንገድና የአገራችን እጣ ፈንታ !
በሀብቶም ገብረ እግዚአብሄር ።
ኢትዮጵያችን ላለፉት ሶስትና አራት አመታት ፖለቲካዊ ቀውስ ውስጥ እንደሆነች ይታወቃል ። አገሪቱን የሚያስተዳድረው ኢህአዴግም በዚህ ባለንበት ጊዜመንታ መንገድ ላይ ቆሞ የትኛውን መምረጥ እንዳለበት ግራ ተጋብቶ እያየነው ነው ። ግንባሩ የሚመርጠው መንገድ የአገራችንንና የህዝባችንን መጻኢ እጣ ፈንታ የሚወስን ነው ። ስለነዚህ መንታ መንገዶች ምንነት ከመግለጼ በፊት በቅድሚያ የተወሰኑ ነባራዊ ያልተደበላለቁ እውነታዎችን ለማንሳት እፈልጋለሁ ።
የህዝባችን መገለጫ ።
የአገራችን ህዝብ እንደ ማንኛውም የአለማችን ጭቁን ህዝብ ኢፍትሀዊነትን ይጠላል ። ጥላቻውንም በተግባር በመግለጽ እስከ አሁኗ ሰከንድ ድረስ ቀላል የማይባል እርምጃ ተጉዟል ። የአብራኩ ክፋዮች የሆኑት ልጆቹ እየመሩ ኢትዮጵያ አገራችን ገነት ሆናለት መኖር አጥብቆ የሚመኝና ዛሬም ተስፋ ያልቆረጠ ህዝብ ነው ። የትናንት ሃያልነቷን ለመመለስ ዛሬም እየተጋ ነው ። ማን ካልን ህዝቡ ። ነገር ግን በአብራኩ ክፋዮች ለህዝብና ለህዝብ ተቆርቋሪነት የመጓደል ሀልዮት ዛሬም በሚገባው መጠን ያልተካሰ ታጋሽ ህዝብ !
ታሪካችን ከአሁን ወደ ኋላ ከኋላ ወደ ፊት ።
አገራችን ኢትዮጵያ የአራት ክልል ፖለቲካ ፓርቲዎች በመሰረቱትና መጠሪያውንም የኢትዮጵያ ህዝቦች አብዮታዊ ዴሞክራሲዊ ግንባር ያነሱት የነበረው ጥርጣሬ ግንባሩ የርእዮተ አለሜ ምሰሶዎች ናቸው ብሎ መጠሪያው ላይ ጭምር ያሰፈራቸው አብዮታዊነትና ዴሞክራሲያዊነት ጥምረት ነበረ ። እነዚህ አካላት አብዮታዊነትና ዴሞክራሲያዊነት በተናጠል እንጂ በጋራ ሊሆኑ የማይችሉ ፍጹም በተቃራኒ የቆሙ ርእዮቶች ናቸው ብለው ተከራክረዋል ። አብዮት ብሎ ዴሞክራሲያዊነት ሊኖር አይችልም ብለው በአለም ላይ የተደረጉ አብዮቶችን ከፈረንሳይ አብዮት ጀምረው እንደ ምሳሌ እያጣቀሱ ሞግተዋል ። መሞገት ብቻ አይደለም የኢህአዴግን ሀሳብ ለማስቀየር ትልልቅ ሚዲያዎቻቸውን ጨምሮ የተለያዩ ተቋሞቻቸውን በመጠቀም ተጽእኖ ለማሳደር ሞክረዋል ።
ኢህአዴግ በበኩሉ የራሱን መከራከሪያዎች በማቅረብ ለማሳመን ጥረት አድርጓል ። ይሄውም የምመራው ህዝብ በከፍተኛ የድህነት አረንቋ ውስጥ በመሆኑ ፈጥኜ ይሄንን ህዝብ ከድህነት ማውጣት ስላለብኝ አብዮታዊ ባህሪ የግድ ያስፈልገኛል በማለት የምመራው አገር የተለያየ ማንነት ቋንቋ እምነትና እሴት ያላቸው ህዝቦች መኖሪያ በመሆኑ ይሄንን ብዝሃነት የሚያስተናግድ ስርአት መገንባት የምችለው በዴሞክራሲያዊነት ብቻ በመሆኑ ዴሞክራሲያዊነት የምርጫ ጉዳይ ሳይሆን የግድ መላበስ ያለብኝ ባህሪ ነው ብሎ ተከራክሯል ። ማን ነበረ ትክክል ? ሰፊ ጥናት ለሚያደርጉ ምሁራንና ለአንባቢያን ትቼዋለሁ ። እዚህ ላይ ይሄንን እናቁምና ኢህአዴግ አገራችንን ማስተዳደር በጀመረበት ወቅት የነበረውን የህዝባችንንና የአገራችንን ነባራዊ ሁኔታ በወፍ በረር ለማየት እንሞክር ።
የአገራችንን ህዝቦች ለመጀመርያ ጊዜ የምመራበት ርእዮተ አለም አለኝ ብሎ ህዝቡን ማስተዳደር የጀመረው ከ1966 አ.ም ህዝባዊ አብዮት በኋላ ስልጣን የተቆጣጠረው ደርግ ነበረ ። ደርጉ የሶሻሊስት ርእዮተ አለም መመርያው እንደሆነ ለህዝቡ አውጆና ወደ ህዝቡ የማስረጽ ስራ ለመስራት ጊዜ አልፈጀበትም ነበር ። ነገር ግን ርእዮተ አለሙን በማቀንቀን አብዮቱን አስነስቶ የዘውድ አገዛዙን የጣለው የተማረው ክፍል ሳይሆን በኋላ በአጋጣሚ የመጣው የወታደሩ ክፍል ስልጣን በመቆናጠጡ ምክንያት የርእዮተ አለሙን መሰረታዊና በተነጻጻሪ ለመተግበር ቀለል ያሉ ትግበራዎችን ሳይፈጽም አገሪቱ ወደማያባራ የእርስ በርስ ጦርነት ገባች ። በአጭሩ ርእዮተ አለሙ በደም ስራቸውና ጠንቅቀው የሚያውቁት ተገፍተው ያልገባቸው እንዲፈተፍቱና አገራችንን ወደለየለት ቀውስ አስገብተዋል ። የሆነ ሆኖ ለማንሳት የፈለግኩት ነጥብ ይሄንን አይደለም ። ለማንሳት የተፈለገው ነጥብ ህዝባችን በርእዮተ አለም ላይ ያለው የአመለካከት ንቃት ምን ያህል ነው ? የሚለው ነው ። እንደሚታወቀው ህዝብ እንደ ህዝብ ሊሳሳት አይችልም ። ህዝብ ተሳስቶ አያውቅም ለወደፊትም አይሳሳትም ። የሚሳሳተው እንመራሀለን ብሎ መንበረ ስልጣኑን የጨበጠው የስልጣን አካል ነው ። በመሆኑም ከደርግ በፊት ለብዙ ዘመናት በአገራችን ኢትዮጵያ የገባሪና የአስገባሪ ስርአት እንጂ ምንም አይነት ርእዮተ አለም አልነበረም ። የነበረው ርእዮተ አለም በሰፊው ህዝባችንና በገዥዎቹ ይታይ ከነበረው ከገባሪና ከአስገባሪ እይታ ነበር ። ከምእራባውያን በተለይም ከአሜሪካ ጋር የነበራቸውን መልካም ግንኙነት ተጠቅመው አገሪቱን በርእዮተ አለም የማስተዳደር እድል የነበራቸው የወቅቱ የአገራችን መሪ ቀዳማዊ ሃይለ ስላሴ ከእሳቸው አስቀድመው እንደነበሩት መሪዎች መጓዝ በመምረጣቸው አጨራረሳቸው ሳያምር ቀርቷል ። ርእዮተ አለሙን ትተን በመንግስት መዋቅር ሊኖር የሚገባ የስራ ክፍፍል በየዘርፉ ሚኒስትሮች መሾም የጀመሩት ዳግማዊ አጼ ምኒሊክ ነበሩ ። ከዚያ በፊት ግን አንድን አካባቢ የሚያስተዳድር ባላባት ራሱ የግብርና ሃላፊ ራሱ የጸጥታ ሃላፊ ራሱ ዳኛ ወዘተ የነበረበት እውነታ ነው የነበረው ። ሄዶ ሄዶ ንጉሰ ነገስቱን ጨምሮ ።
ደርግ ከ1966 እስከ 1983 ።
ስለዚህ ደርግ በገባው መጠን የሶሻሊዝም ርእዮተ አለምን በህዝቡ ውስጥ ለማስረጽ ማስተማር ሲጀምር የነበረው ህብረተሰብ ምን አይነት ነበረ የሚለው ጥያቄ ተገቢ ነው ። መልሱ ባጭሩ አይደለም ሰብአዊ መብቱን ይቅርና ማወቅ ያለበትን በገዥዎቹ መልካም ፈቃድ እያገኘ እንዲኖርና እንዲገዛ ተፈርዶበት የኖረ ህዝብ ነበር ። ታዲያ ደርግ በገባው መጠን የሶሻሊዝም/ኮሙዩኒዝም ርእዮተ አለም ህብረተሰቡን ማስተማርና ማስረጽ ሲጀምር ህዝባችን ከኖረበት እሳቤ ፍጹም የተለየ ነገር በመሆኑ ለማስረጽ ከፍተኛ ልፋትና ያላሰለሰ ጥረት ይጠበቅበት ነበር ። ደርግ ግን ርእዮተ አለሙ መጀመርያም ቢሆን የራሱ ውጥን ያልነበረ በመሆኑ ከህዝቡ ቅራኔ ሲገጥመው ለማፈን በሚያደርገው ጥረት የህዝቡን ተቃውሞ አባብሶ አገሪቱን ወደለየለት የእርስ በርስ ጦርነት ዳርጐ አልፏል ። በአጠቃላይ የደርግ ባለስልጣናት ሶሻሊዝም ለህዝባችን መልካም ነው ብለው አስበው ተንቀሳቅሰዋል ። መልካም የሆነን ነገር ማወቅና መተግበር የተለያዩ ነገሮች ናቸው ። ደርጐች መልካም ያሉትን ርእዮት ለመተግበር በሚያደርጉት ጥረት የገጠማቸውን ተቃርኖ የሚቋቋም ወይም ደግሞ ታላቁን የአገራችንን ህዝብ ለመምራት ብቃቱም ሆነ ዝግጁነቱ ስላልነበራቸው እጃቸውን በህዝብ ደም አጨማልቀው አልፈዋል ። ህዝብን በማስተዳደር ሂደት መልካም መመኘትና መልካም መተግበር እጅግ የተለያዩ ነገሮች ናቸው ። መልካም መመኘትህን ለህዝብህ የማሳመንና የማሰለፍ ችሎታ ሲጐልህ እንዴት መልካም እያሰብኩለት አይረዳኝም ወደሚል ጥሬ ንዴት ገብተህ ወገንህን በአደባባይ መጨፍጨፍ ትጀምራለህ ። መልካሙን ነገር ያለ ህዝብ ተሳትፎ ወደ መሬት ማውረድ ስለማይቻል ህብረተሰቡን ማሳመን ምንም አማራጭ የለውም ። የማንን ህይወት ለመቀየር ነው ህዝቡን ከጐንህ ሳታሰልፍ የምትዋትተው ? እውቀት ብስለትና ጥልቅ ህዝባዊነት ያልተካተተበት መሪነት መጨረሻው ልክ እንደ ደርግ ነው ።
ኢህአዴግ ከ1983 ጀምሮ አጠቃላይ ቅኝት ከኢህአዴግ ስርአት ጋር በማዋሀድ ።
ኢህአዴግ ኢትዮጵያን ማስተዳደር በሚጀምርበት ወቅት ደርግ ከገጠመው ህብረተሰብ የሚለየው እንን ደርግ ኢህአዴግ ራሱ ዛሬም ድረስ ሊደመስስ ያልቻለው የገባሪና አስገባሪ ፊውዳል አስተሳሰብና ያልጠራና ድብልቅልቁ የወጣው ደርግ ለማስረጽ የሞከረው ኮሙዩኒዝም ቀመስ የሆነና ሚናውን ያለየ ህብረተሰባዊ እሳቤ ነው ። አሁን 2010 አ.ም ላይ በአንድ ጐልማሳ ኢትዮጵያዊ ፖለቲካዊ ንግግር ውስጥ ሶስት አይነት ነገሮችን በተለያዩ አጋጣሚዎች መስማት ይቻላል ። ለምሳሌ በሙስና የተቸገረ አንድ ዜጋ ስለሌብነት አምርሮ ሲናገር ትሰማውና አንድ ቤተሰቡ ወይም የቅርብ የሚለው ሰው የመንግስት ሹመት ሲያገኝ ሰርጾ አልነቀል ካለው የፊውዳል መንፈስ አጣቅሶ የድርሻውን እንዲወስድ መክሮ ሲሾም ያልበላ ሲሻር ይቆጨዋል ብሎ ያስረግጣል ። ሌላ ጊዜ ደግሞ የሌላ ብሄር ወይም እምነት ተከታይ በመሆኔ መድልኦ ተደርጐብኝ የሚገባኝን አገልግሎት ሳላገኝ ቀረሁ ሲል ልትሰማው ትችላለህ ያው አንድ ግለሰብ ።
የሆነ ሆኖ ደርግ ሊያሰርጽ ከሞከረው አዲስ ርእዮተ አለም በተጨማሪ ኢህአዴግ የተረከበው ህዝብ በባሰ የድህነት አረንቋ ጭቆናና ውርደት ውስጥ የተዘፈቀ ነበረ ። መንበረ መንግስቱን የጨበጠው ኢህአዴግ ደግሞ በምታምነው እመን በቋንቋህ እደር ራስህን አስተዳድር የሚል አዋጅ በማወጅ የአብዮታዊ ዴሞክራሲ ርእዮቴን ጀምሬያለሁ ብሎ ከሽግግር መንግስቱ በኋላ በይፋ ስራውን ጀመረ ። በእነዚህም አመታት ልክ እንደ ደርግ ባይሆንም ስልጣን የሰጠው ህዝብ በበቂ ሁኔታ ርእዮተ አለሙን አስታጥቋል ማለት አንችልም ። አላማውን ለህዝቡ አስታጥቆ በማዝምትና ውጤት በማስመዝገብ ደረጃ እንደማይታማ ከመግለጽ ወደ ኋላ አልልም ። ለምን ቢባል በተባበሩት መንግስታት ድርጅት እን የሚሊኒየሙ የልማት ግቦች ተብለው የተያዙ ነጥቦችን በማሳካት እውቅና ያገኘ ግንባር ነው ። ይሄንን ደግሞ ተማምኖና አሳምኖ ህዝቡን ከጐኑ ማድረግ ባይችል ኖሮ የሚታሰብ አልነበረም ። ከላይ በጠቀስነው ለአገራችን መልካም ማሰብና በመተግበር መካከል በሚኖረው ክፍተት ምክንያት ታስበው ያልተሞከሩ ውጥኖችን ሁሉ ኢህአዴግ ለማሳካት ችሏል ።
እንደ ምሳሌ አባይ ወንዝ ላይ እየተገነባ ያለው ታላቁ የኢትዮጵያ ህዳሴ ግድብን ማንሳት ይቻላል ። እዚህ ላይ ስለመልካም እሳቤና ተግባር ልዩነት በግልጽ ማየት እንችላለን ። አጼ ሃይለ ስላሴም ሆኑ ኮሎኔል መንግስቱ ሃይለ ማርያም አባይ ላይ ግድብ የመገንባት እቅድና ፍላጐት አልነበራቸውም ማለት ታላቅ ታሪካዊ ክህደት ነው ። ሁለቱም ስርአቶች ይሄንን መልካም ህልም ለመፈጸም እቅድ ነበራቸው ። ከላይ እንደጠቀስኩት መልካም ነገር ለወገንህ ተመኝተህ ማቀድና ያንን እቅድ መተግበር እኩል ክብደት የላቸውም ። ጥልቅ የሆነ ማሰብና አገራዊ አህጉራዊ እንዲሁም አለም አቀፍዊ ሁነቶችን ወደ ግንዛቤ ያስገባ ፖለቲካዊ አመራር መስጠት ያስፈልግ ነበር ። አልቻሉም እንጂ አልፈለጉም ማለት ይከብዳል ። ነገር ግን መፈለግ ሌላ መቻል ሌላ ። ለማንኛውም ኢህአዴግ ስላሳካቸው መልካም ነገሮችና ስለፈጠራቸው ድፍርሶች ማውራት አላማዬ አይደለም ።
የሆነ ሆኖ ኢህአዴግ በተነጻጻሪ ስላሳካው አብዮታዊነትና ዴሞክራሲያዊነት ለማወደስ እኔም እናንተም ጊዜ የለንም ። ለዚያ ቢበላ ቢበላ እንደ ቀጨጨ ወይም አልጠረቃ ላለው የመንግስት ሚዲያ በቂ ይመስለኛል ። እውቀት እንዲገበይ እድል እያለው እውቀት የማይገባውን እንደዚህ ነው የማየው ። የቀረጻ ስቱዲዮ እንጂ የአእምሮ ብቃትን መኮረጅ የማይችሉ የሚዲያ ተቋማት ባለቤት ነው ግንባሩ ። እዚህ ላይ ርእስ ለቀሀል አትበሉኝና የኢህአዴግ ሚዲያዎች የሰሩትን ለህዝቡ ከማስረዳት ይልቅ ከነሱ በተቃራኒ ቆመው የሀሰት ወሬ የሚያስወሩባቸውን ፕሮፓጋንዳ በመከላከል የተጠመዱ መሆናቸውን ሳላነሳ ማለፍ አልፈልግም ።
የዛሬው ሁኔታ ኢህአዴግ ያለበት መንታ መንገድና የአገራችን እጣ ፈንታ ።
ወደ ፊት አራማጅ መንገድ ብለን መውሰድ የሚገባን የተሳኩ ነገሮችን ማወደስ ሳይሆን በላቀ ሁኔታ ማጐልበት በተፈጠሩ ችግሮች መብሰልሰል ሳይሆን እየቀረፉ መሄድ መሆኑ ሊታወቅ ይገባል ። ዋናው ነገር አገራችን ቀውስ ውስጥ ናት ። ያ ቀውስ በምን መጣ ? አገሪቷስ ከዚህ ቀውስ እንዴት ትውጣ ? ማንስ ነው የሚያወጣት ? የሚሉት ጥያቄዎች በአግባቡ መነሳት ይኖርበታል ።
አሁን አገሪቱ ያለችበት ቀውስ እንዴት መጣ ?
ኢህአዴግ የ1993 አ.ም የውስጥ ክፍፍሉን ተከትሎ የአብዮታዊ ዴሞክራሲ ርእዮተ አለም የበላይነት በተረጋገጠበት ሁኔታ በህዝባዊና ዴሞክራሲያውያን የበላይነት ተጠናቋል በማለትና የተለያዩ ሴክተሮች የሚመሩበት ራሱን የቻለ መሪ ሰነድ አዘጋጅቼ ወደ ስራ ገብቼያለሁ በማለት ለሚያስተዳድረው ህዝብ አወጀ ። ነገር ግን በእነዚህ መሪ ሰነዶች የተባለው ለውጥ ህዝቡ ማጣጣምና ማየት ሳይጀምር ቀጥሎ የመጣው ምርጫ 97 ግንባሩ ፈጽሞ ያልጠበቀው ኪሳራ አመጣበት ። በተለይ በከተሞች አካባቢ ። የምርጫ ውጤቱን ተከትሎ አገሪቷ ወደ አለመረጋጋት ምህዋር እንድትገባ ሆነ ። ተቃዋሚዎችም በተለይም ቅንጅት በህዝብ ተወካዮች ምክር ቤት ያገኘውን መቀመጫ እንደማይገባበት በማወጅ ለተለያዩ የተቃውሞ አይነቶች ህዝቡን መጥራት ጀመረ ። በስተመጨረሻም በርከት ያሉ ወገኖቻችንን ህይወት በመቅጠፍና በተቃዋሚ ፓርቲ መሪዎች እስር ምርጫው ያመጣው ማእበል እንዲቆም ተደረገ ። እዚህ ላይ ከምርጫ 97 ጋር ተያይዞ አንድ የሚቆጨኝን ነገር ሳላነሳ ማለፍ አልፈልግም ። ያገኙትን መቀመጫ አንወስድም ያሉት ፓርቲዎች በተቃራኒው ቢያደርጉ ኖሮ ለአገራችን የዴሞክራሲ እድገት ያደርጉት የነበረው አስተዋጽኦ ሳስበው ያንገበግበኛል ። የሆነ ሆኖ ዋናው መነሻችን አሁን ያለንበት ቀውስ ነውና ኢህአዴግ ከምርጫ 97 በኋላ እስካሁኑ አገራዊ አለመረጋጋት የመጣበትን መንገድ በወፍ በረር ለመቃኘት እዚያ ላይ ለማተኮር እሞክራለሁ ።
ከምርጫ 97 ማግስት ኢህአዴግ የሚመራው መንግስት አገር ከማረጋጋት ባለፈ የህዝቡን ልብ ለመመለስ ከምርጫው በፊት ከነበረው ብዙ እጥፍ መንቀሳቀስ ጀመረ ። የዚህ ስራ መሪ የነበሩት ደግሞ ከላይ ለመግለጽ እንደሞከርኩት በ1995 አ.ም ጸድቀው ወደ ትግበራ የገቡ መሪ ሰነዶች ነበሩ ። እነዚህ ስራዎች በዋነኝነት ፖለቲካዊና ኢኮኖሚያዊ ነበረ ። በተለይ ግንባሩ ባስቀመጠው አቅጣጫ መሰረት የቀድሞውን የኢህአዴግ ሊቀመንበር አቶ መለስ ዜናዊን ጨምሮ ከፍተኛ አመራሩ በስፋት እንዲሰራው የተደረገው ህብረተሰቡን በቅርብ የማወያየት ተግባር ከፍተኛ ፖለቲካዊ ድል አስመዝግቦበታል ። ድሉን ያፈጠነው ደግሞ የፖለቲካ ስራውን ያጀበው በአገሪቱ ታይቶ በማይታወቅ ሁኔታ መታየት የጀመረው የወጣቶች የስራ እድል ፈጠራ ነበር ። ይሄ ኢኮኖሚያዊ ስኬት ግንባሩን በአጭር ጊዜ ውስጥ ፖለቲካዊ ድል እንዲያስመዘገብ አድርጐት ምርጫ 2002 በተረጋጋ ሁኔታ በድል እንዲወጣ ረድቶታል ። ከዚህ ጐን ለጐን ለዛሬው ቀውስ ከፍተኛ የሚባለውን ስህተት የሰራው ከዚያው ምርጫ 97 ማግስት ነበረ ። ይሄውም በየደረጃው የአባላት ምልመላ ማድረግ ጀመረ ። ጭራሽ ከሰባት ሚሊዮን በላይ አባላት እንዳሉት በይፋ ማወጅ ጀመረ ። በወቅቱ ከአገራችን ህዝብ ቁጥር ወደ አስር በመቶ የሚጠጋ ህዝብ አባሌ ነው እንደ ማለት ነበረ ። ይሄ ደግሞ ላይ ላዩን ሲታይ ትልቅ ስኬት መስሎ ታይቶ ነበረ ። ክፋቱ ገና ነው ወይም ደግሞ ፈረንጆቹ እንደሚሉት በሚል ንግርት ብዙዎቻችን በትዝብት አልፈነዋል ። ትዝብቱ የሚመነጨው ከሌላ ሳይሆን ከፓርቲ አባልነት መርህ ስነ ምግባርና ሂደት የሚመነጭ ነበረ ።
በመሰረቱ በብዛት አባላትን መመልመል በራሱ ችግር አለበት ብዬ አላምንም ። ጥያቄው ሊሆን ይገባ የነበረው አመላመሉ ምን አይነት ሂደትን የተከተለ ነው የሚለው ነው ። ከአለም የፖለቲካ ታሪክ መረዳት እንደምንችለው የፓርቲ አባልነት እንዲሁ በቀላሉ ከጐዳና የሚገኝ ዳረጐት ሳይሆን በጥብቅ ስነ ምግባርና መርህ የሚመራ መሆኑን ነው ። ኢህአዴግም ከምርጫ 97 በፊት ባለው ታሪኩ በዚህ አካሄድ ብዙም የሚታማ ግንባር አልነበረም ። ከምርጫው በኋላ የህዝቡ ምላሽ በፈጠረበት መደነባበር ሊሆን ይችላል መርህን ባልተከተለ መልኩ ያደረገው ። የአባላት በገፍ ምልመላ የራስን ምቹ ሜዳ ከመፍጠር ባለፈ ዘላቂ አገራዊ ውጤት እንደማይኖረው የብዙዎች ልሂቃን ግምት ነበረ ። ይሄ ምቹ ሜዳ የመፍጠር ሂደት ለጊዜው እንጂ የሚዘልቅ ጠቀሜታ እንደማይኖረው የብዙዎቹ የአገራችን ምሁራን ቢገነዘቡትም ኢህአዴግ ሊያምን ፈቃደኛ አልነበረም ።
አንድ ርእዮተ አለም አለኝ የሚል ፓርቲ ከየትኛውም የማስፈጸም ስራ በፊት የፖለቲካ ፕሮግራሙን በአባላቱ የደም ስር እንደሚከተሉት ሃይማኖት ሊያሰርጽ ይገባል ። ርእዮተ አለሙን አምኖ ለመሞት የተዘጋጀ እስኪሆን ድረስ አንድ ግለሰብ የዚያ ፓርቲ አባል ሊሆን አይችልም ። አለበለዚያ መርህና አመክንዮ ተጥሰው ላልተገባ አላማ ውለዋል ማለት ነው ። በኢህአዴግ ሁኔታ ደግሞ ምርጫ 97 የፈጠረበት መወናበድ ለዚህ መርህና አመክንዮ መጣስ ዳርጐታል ብዬ አምናለሁ ። ኢህአዴግ እንዳደረገው ከላይ በተጠቀሱት የአባልነት መስፈርቶች በሁለትና በሶስት አመታት ውስጥ አባላትን መሰብሰብ የማይቻልና ተደርጐ የማያውቅ ነው ። ግንባሩም ለዚህ ታሪካዊ ስህተቱ የሚገባውን ዋጋ እየከፈለ ይገኛል ። ለዚህም ምስክራችን ባለንበት ወቅት ከፓርቲው ርእዮተ አለም ጋር ፈጽሞ የማይገናኙ መግለጫዎች ሲሰጡ የሚውሉት ከፍተኛ የፓርቲውና የመንግስት የስራ ሃላፊዎች በቂ ምስክራችን ናቸው ። በተለይ የእያንዳንዱን ኢትዮጵያዊ የፖለቲካ ፓርቲ ርእዮተ አለም ለምናውቅ ሰዎች ። ማንኛውም ዜጋ የፈለገውን ርእዮት አለም የማራመድ መብት አለው ። ነገር ግን አባልነቱ ሌላ ርእዮቱ ሌላ ሲሆን የዚያን ፓርቲ የንቅዘት ደረጃ የሚያሳይ ይሆናል ። አባል የሆነበትን እንጂ የርእዮተ አለሙን ባለቤት ፓርቲ ንቅዘት እንደማያሳይ ሳንዘነጋ ።
ጭቁኑ የአገራችን ህዝብና ኢህአዴግ ከዚህ የተደናበረ የአባላት ምልመላ ምን ተረፋቸው ብለን ስንጠይቅ ወደ ዛሬው የቀውስ ምንጭ በቀላሉ ይመራናል ። ከላይ ለመግለጽ እንደሞከርኩት በተቀመጠው የፓርቲ አባልነት የስነ ምግባር ደረጃ የአባላት ምልመላ ሳያደርግ ኢህአዴግ የአባላት መጠኑን ሰባት ሚሊዮን እንዳደረሰ ሲገልጽልን ለራሱ የደገሰው አሜኬላ ገብቶት አልነበረም ። ከነበረው የእድሜ ደረጃ በሚጠበቀው መጠን የመለመላቸውን አባላት ለርእዮተ አለሙ ታማኝና ህይወታቸውን የሚሰው የማድረግ ልምድና መዋቅራዊ ብቃት ነበረው ለሚለው ጥያቄ መልሱ አልነበረውም የሚል ነው ። የኢህአዴግ ቀደምት መስራቾች ህወሃትና ኢህድን ከአምስት መቶ ሺህ አባላት በላይ አስተዳድረው የሚያውቁ አይመስለኝም ። ነገር ግን በአባልነት አይያዙት እንጂ ህዝቡን ከጐናቸው አሰልፈው እንደነበረ ግን መካድ አይቻልም ። በአባል ምልመላ ግን ያልተገባ ሂደት ከምርጫ 97 በኋላ ይቅር የማይባል ስህተት ኢህአዴግ እንደሰራ ማመን አለብን ። የቀደመ ታሪኩን መርሳት ያስከፈለው ዋጋ ነው ። ካላመነ እንን ሰባት ሚሊዮን አባል 20 አባልን የፖለቲካ ትምህርት አስተምረህና አንጸህ ማሰለፍ ራሱ ለምን ያህል ድል እንደሚያበቃ ስለአለም የፖለቲካ ታሪክ የሚያውቅ ያውቀዋል ። ከግንባሩ መስራቾች መካከል ህወሃት በዚህ የምልመላ ሂደት ተካፋይ እንደ መሆኑ ምስረታው በአምስት ያመኑ አባላት መጀመሩን መረሳቱ ራሱ አስገራሚ ነበረ ።
ኢህአዴግም ያንን ያህል አባላት መለመልኩ ብሎ ሲያበቃ እንን ርእዮተ አለሙን ሊያሳምናቸው ይቅርና መረጃቸውን በተሟላ ሁኔታ ማጠናቀር በሚችልበት ደረጃ አልነበረም ። አይጠጌ አይነኬ አመራሮቹ እንን የአባሎቻቸውን ሁኔታ ሊከታተሉት ይቅርና ርእዮተ አለሙ ላይ ያላቸው የራስ ቁርጠኝነት በተለይ በዚህ ወቅት ለሰፊው የአገራችን ህዝብ ግልጽ ሆኗል ።
የአባላት ምልመላ ለዛሬው ቀውስ ያደረገው አስተዋጽኦ ምንድነው ?
እንግዲህ አባላቱን በዚህ መንገድ ያጋበሰው ኢህአዴግ በሂደት መንግስታዊ መዋቅሩን በዚህ ሁኔታ ለተፈበረኩ አባላቱ በብዛት ለማስረከብ በቃ ። እንን እንደዚህ ለበዙ አባላቱ ሪእዮተ አለም በብቃት ሊያስታጥቅ ይቅርና መላው አባላቱ ከቁጥጥር ውጪ የሆኑበት ደረጃ ላይ መድረስ የጀመረው ከ2002 አ.ም ምርጫ ማግስት ነበረ ። በትንሹ እን ወርሃዊ የአባልነት ክፍያ በጥብቅ ዲሲፕሊን ማስፈጸም የማይችልበት ደረጃ ላይ ሊደርስ ችሏል ። በእንደዚህ አኋን የመጡ አባላቱ ናችው እንግዲህ ከቀበሌ እስከ ፌዴራል መንግስቱ ያሉ መዋቅራት ውስጥ በሂደት አብላጫ እየወሰዱ የመጡት ። ከዚሁ ጐን ለጐን ይሄ አካሄድ እንደማያዋጣ የተረዱ እውነተኛ የርእዮተ አለሙ ታማኞች አባልነታቸውን እየተው ፓርቲውን በብዛት መልቀቅና ከፖለቲካው መራቅ ጀመሩ ። በጽናት እንታገላለን ያሉት ደግሞ በፍጥነት ስልጣን በስልጣን ላይ እየደረቡ በመጡት እነዚህ ሰርጐ ገቦች የተለያየ ምክንያት እየተፈለገ በስፋት እንዲመነጠሩ ተደረገ ። አስቀድሞ ይጠበቅ እንደነበረው ርእዮተ አለምህን አስቀድመህ ያላስታጠከው አባል ርእዮተ አለምህን ሊያስፈጽምልህ አይችልም ። ኢህአዴግ በዴሞክራሲያዊ ማእከላዊነት መርሁ ብዙ ፖሊሲዎች ማውረድ ቢጀምርም የሚያስመስል እንጂ የሚፈጽምለት አባል በስፋት ሊባል በሚችል ደረጃ ማግኘት ተሳነው ። ጭራሽ በግንባሩ ታሪክ ባልተለመደ ሁኔታ የፓርቲው መርህ የሆነው ዴሞክራሲያዊ ማእከላዊነት እየተጣሰ ሁሉም በየፊናው በስሜት ወደ መነዳት የተገባበትን እውነታ መመልከት ከጀመርን ውለን ማደር ጀምረናል ።
ይሄኔ ነው እንግዲህ ለመጀመርያ ጊዜ በታሪኩ ትንሽ የተስፋ ጭላንጭል እያየ የነበረው ህዝባችን ወደ ምሬትና የለየለት ጭቆና ውስጥ መግባት የጀመረው ። ተወደደም ተጠላም ከምርጫ 97 በኋላ ኢህአዴግ ህዝቡ በግልጽ የተመለከተው የተለያየ ኢኮኖሚያዊ ድሎች ማስመዝገብ ችሎ ነበር የተጥለቀለቀውን መዋቅሩን በቁርጠኝነት ለማጽዳት ዳተኛ የሆነ ፓርቲ የሆነበት ደረጃ ላይ ደርሰናል ። የአገሪቷ አለመረጋጋት ከተከሰተ ጀምሮ በዋነኝነት ተሳታፊ የሆኑት በአብዛኛው በአስራዎቹ መጨረሻና በሃያዎቹ መጀመርያ ላይ ያሉ ወጣቶች ነው ። እነዚህ ወጣቶች በ1997 አ.ም ገና ህጻናት የሚባሉና ነገር አለሙን ያላዩ ታዳጊዎች ነበሩ ።
ኢህአዴግ መራሹ መንግስት ለትምህርት በሰጠው ትኩረትና ከአለም ነባራዊ ሀልዮት በፈጣን ሁኔታ መለዋወጥ በተለይ በኢንፎርሜሽን ቴክኖሎጂ መስፋፋት ምክንያት አሁን በአገራችን ያሉ ወጣቶች በብዙ መንገድ ከአስር አመት በፊት ከነበሩት ወጣቶች በአመለካከትም ሆነ በፍላጐት እጅግ የተለዩ እንደሚሆኑ አስቀድሞ በሳይንሳዊ መንገድ መተንተንና መዘጋጀት ነበረበት ። ነገር ግን ከላይ እንደገለጽኩት ከምርጫ 97 በኋላ የተጀመረው የጅምላ አባላት ምልመላ በአግባቡ እንን ርእዮተ አለሙን ሳይሰርጽ እከተለዋለሁ ከሚለው ለሰፊው ህዝብ የወገነ ርእዮተ አለም በተጻራሪ ህዝቡን በስፋት የሚበድሉ የስልጣን ባለቤቶች እንደ አሸን መፈልፈል ጀመረ ። የታቀደው የልማታዊ ፐብሊክ ሰርቫንት ወደ ሌባዊ ፐብሊክ ሰርቫንት ቀላል በማይባል ደረጃ ተዋጠ ። ለአርሶ አደሩ አንደኛ ጠበቃ ነኝ የሚል ግንባር አርሶ አደሩን በስፋት እያፈናቀለ ተገቢውን የማቋቋምና የካሳ በአግባቡ ሳይፈጽም አርሶ አደሩን በገዛ መሬቱ ባለሀብቱ በገነባው የሆነ ነገር ላይ ዘበኛ ሲደረግ በዝምታ መመልከት ጀመረ ።
የነገዱ ሳይሆን በመንግስት ስልጣን የከበሩ ሌቦችን በየአካባቢው የተንደላቀቀ ኑሮ ሲመሩ የህግ ያለህ ቢልም ምንም እርምጃ እንደማይኖር በማወቁ ቀላል የማይባል የህብረተሰብ ክፍል ብቸኛ የመክበሪያ መንገድ ወይ የመንግስት ስልጣን መያዝ ወይ ከመንግስት ባለስልጣን መጠጋት ወደሚል እሳቤ እንዲገባ የመንግስት አስተዋጽኦ ከፍተኛ ነበር ። ይህ ደግሞ ከፍተኛ የእሳቤ መንቅዝ ነበረ ። ለዚህም ሙሉ ሃላፊነቱን ኢህአዴግ የሚመራው መንግስት መውሰድ አለበት ። የኮንትሮባንድና የጥቁር ገበያ ንግድ በስፋት የመንግስት መዋቅር በመጠቀም ጭምር ይከናወኑ ጀመር ። አገሪቷ እየፈጠረች በመጣችው ሀብት ምክንያት በራስ አቅም የተወጠኑ ሰፋፊ ፕሮጀክቶች የታለመላቸው ግብ ሩቡን እን ሳይመቱ አንድ ፕሮጀክት የተመደበለት የአገሪቱና የህዝቡ ሀብት እንደጉም ተኖ ሲጠፋ ሃላፊነቱን ወስዶ የሚጠየቅ አለመኖሩና መቀጣጫ አለመሆኑ ብዙ ፕሮጀክቶች ተመሳሳይ ጐዳና እንዲከተሉ አድርጓል ። በዚህ ወቅት ያልተጓተቱ የመንግስት ፋብሪካዎች መንገዶችና የተለያዩ መሰረተ ልማቶች በጀታቸው ባክኖ እን የሚጠይቅ አካል የለም ። የዚህ ምንጭ ደግሞ በስፋት የመበስበስ ውጤት ነው ። አንድ የህዝብ ፕሮጀክትን የሚመራ ዜጋ በራሱም ሆነ በሌላ ምክንያት የተሰጠውን ህዝባዊ አደራ መወጣት ካልቻለ ሌላው ቢቀር በራሱ ሃላፊነቱን የማስረከብ ባህል ሊኖር ይገባ ነበር ። ነገር ግን ከአብዮታዊ ዴሞክራሲ ፖለቲካል ኢኮኖሚ መስመር ይልቅ የሌቦች ፍላጐት የፖለቲካል ኢኮኖሚ የበላይነት በማሳየቱ ይሄ ህዝባዊ መስመር የበላይነት ተወስዶበት መላወስ አቅቶት በመንፈራገጥ እንዲወሰን ተደርጓል ። ለምን ቢባል በምርጫ 97 ቤተ ክርስቲያን ሄዶ የኢህአዴግን መውረድ እንዲያይ ስእለት አስገብቶ የነበረ ግለሰብ በአግባቡ ርእዮተ አለሙን ሳያስታጥቅና ሳያሳምን የኢህአዴግ አባል ከሆነ በኋላ በስልጣን ላይ ስልጣን እየደረበ ምን ያህል የዘቀጠና የሌባ ኔትወርክ የዘረጋን ግለሰብ እኔ ጥሩ ምስክር ነኝ ።
ይሄን ስል ለዛሬው የመዝቀጥና የሌቦች ፖለቲካል ኢኮኖሚ ማገንገን ሊጠየቅ የሚችለው ከ1997 አ.ም በኋላ ግንባሩን በስፋት የተቀላቀለው አርትኦት ያልተደረገለት የሰፋ የአባላት ምልመላ ብቻ አይደለም ። ከዚያ በፊት በሽግግር መንግስቱ ወቅት ጠቅላይ ሚኒስትር የነበሩት አቶ ታምራት ላይኔ የሰፋ ሀብት ባልተፈጠረበት ሁኔታ በፈጸሙት ሌብነት መቀጣታቸው የሚረሳ ታሪክ አይደለም ። ቀጣይ ያልሆነበት ሁኔታ ግን የአቶ ታምራት ላይኔን የስር ታሪክ በህዝባችን እንዳይረሳ ሆኖ አልፏል ። ከዚያ በኋላ ግን ኢህአዴግ ሀብት በአገሪቱ መፍጠር ከቻለ በኋላ እን የመዘበሩትን ቱባ ባለስልጣናቱን ግለ ሂስ አድርጐ ታርሟል በሚል ትንኝ ወሮት የበሽታ ምንጭ እንደሆነ ኩሬ ጸረ ተባይ ተረጭቷል በሚል ተራ ምክንያት ለፈጸሙት ስህተት ህዝባዊና የማያዳግም እርምጃ ሳይወሰድ ባሉበት የስልጣን እርከን እንዲቀጥሉ አድርጓል ። ያደቆነ ሰይጣን ሳያቀስ አይለቅም እንዲሉ የኢህአዴግ አባላትን ያለምንም አስተማማኝ ወንፊት መመልመል ሲጀምር ለእነዚህ ቂም ለቋጠሩና ግለ ሂሳቸውን አጐንብሶ ለማለፍ የተጠቀሙበት አባላት ለህዝቡ ሳይሆን ለራሳቸው በስፋት የሚጠቀሙበት መረብ ለመዘርጋት ችለዋል ። ይሄን ስል ከእነዚህ መስራች አባላት በኋላ የበሰበሰ መስራች አባል የለም ማለት አለመሆኑ ሊታወቅ ይገባል ።
ኢህአዴግም ህዝብ ህዝብ ከመሽተት ወደ ሌቦችና ወደ ንቅዘት ምንጭነት ወደ ማይነኩና የማይጠጓቸው የመንግስት ከፍተኛ ባለስልጣናት የጡት አባትነት ከዴሞክራሲያዊ ማእከላዊነት ወደ ሌባ ከፍተኛ ባለስልጣን ማእከላዊነት የእዝ ሰንሰለት ወደ መሸጋገር መጣ ። ያውም በእነዚህ ሌቦች እቅድ ያለመርህ ተመልምለውና የመንግስትን መዋቅር በተቆጣጠሩት በሚሊዮን የሚቆጠሩ አባላት ። የአገራችን ህዝብ አንድ የሚያውቀው እውነታን ልንገራችሁ ። ጀግንነትም ሆነ መፍራት የአንድ ህዝብ መገለጫ ሊሆን አይችልም ። ህዝብ ለመልካም ይመራል እንጂ ለሌብነት ሊመራ አይቻልም ። በአገራችን የፖለቲካ ታሪክ ይሄን የመሰለ ፖለቲካዊ ምእራፍ አጓጉቶ አያውቅም ።
አህአዴግን በመሰረቱ ብሄራዊ ድርጅቶች ውስጥ በሌባውና በዴሞክራሲ ሃይሎች መካከል የሞት ሽረት ትግሉ ውስጥ ተገብቷል ። ለአገራችን ህዝብ በሚገባው ቋንቋ አይገለጽለት እንጂ የኢህአዴግ የውስጥ ትግል ከህዝባዊነትና ከጸረ ህዝባዊነት የሚመነጭ ነው ። በመግቢያዬ ላይ እንደገለጽኩት ኢህአዴግ በአራት የአገራችን ክልሎች የተመሰረቱ ፓርቲዎች የመሰረቱት ግንባር ነው ። በዚህም ያለ ብሄር ልዩነት አብዮታዊ ዴሞክራሲ ሃይሎች እንደ ሌቦቹ ባይሆን እን አሁንም ህዝባዊ ተቆርቋሪነታቸውን በጽናት ይዘው የሌቦችን ግብአተ መሬት ለማረጋገጥና ዛሬ አርሶ አደሩን ነገ በሚኖረው የኢንዱስትሪ ሽግግር የላብ አደሩን የስልጣን ባለቤትነት ለማረጋገጥ እየተጉ ነው ። ግን አንሰዋል ። በሌባው ተበልጠዋል ። ለህዝቡ ተቆርቋሪነት በሌብነት ተበልጧል ። የሌቦችና የሰርጐ ገቦች ፖለቲካል ኢኮኖሚ ህዝባችንም መሮታል ። ርእዮተ አለሙ ሳይነቅዝ የማያውቁት ግለሰቦች በተዘበራረቀ የሪእዮተ አለም ዝቅተት ውስጥ ሲዋልሉ በሺህ አመታት ውስጥ ለመጀመርያ ጊዜ ተስፋ የተጣለበት ግንባር ላይ እንደማየት የሚያሳዝን ነገር የለም ።
ሌቦቹም አልተኙም ወይም አይነኬ ሆኑ ። ሌብነቱ የተረጋገጠበት ሃይል ከነባር እስከ ጥርቃሚ የበላይነቱን አረጋግጦ ይገኛል ። እንደሚባለው ሌቦች በየትኛውም የህዝብ ዋጋ ራሳቸውንና ከእነሱ ጋር ያለውን የመከላከል ዘመቻ ውስጥ ይገባሉ ። እነሱን ከሚነካ በስተቀር ጥቅማቸውን ለማስከበር የትኛውንም መስዋእትነት እንዲከፈል ያደርጋሉ ። ደህነታቸውን ለማስጠበቅ የትኛውንም አስቀድሞ የተቋቋመ የመንግስት ቢሮክራሲ እንደአስፈላጊነቱና እንደሚያገኙት ጥቅም ይጠቀሙበታል ። ሌቦች በየትኛውም ዋጋ እንዳይነኩ እንጂ ህዝባዊነት የሚባል ነገር ከነ ንድፈ ሀሳቡ የማያውቁት የጭቁኖች ርእዮት ነው ። ድል ለሰፊው ህዝብ ሞት ለሌቦች ሳልል ማለፍ አልፈልግም ። የአርሶ አደሩ ዘለአለማዊ ዘቦች ነን ብለው በንጽህና የሚኖሩት ደግሞ በሚከፍሉት አብዮታዊ ዋጋ የሚታገለውን የበሰበሰ እሳቤና ድርጊትን እንጂ ህዝቡ እንዳይነካ ወይም እንዳይጐዳ ይተገሉ ። ህዝብ ምንጊዜም ከህዝባዊነት ጋር እንጂ ከግለሰባዊ ጥቅም ጋር ጉዳት እንዲደርስበት ፈጽሞ አይፈቅዱም ። ስለዚህ በአገራችን በራሱ በኢህአዴግ ውስጥ በህዝባዊነትና በጸረ ህዝብነት ከፍተኛ ትግል ውስጥ ተገብቷል ። የአርሶ አደሩና የላብአደሩ አሸናፊነት የሰፊውን ህዝብ ድል ያረጋግጣል ። አሁንም ሞት ለሌቦችና ያላግባብ ለከበሩ ነቀዞች ።
ቀውሱ በምን መጣ የሚለውን ከመለስን ዘንዳ አገሪቷስ ከዚህ ቀውስ እንዴት ትውጣ ? ለሚለው የመፍትህ አቅጣጫ ለማስቅመጥ እሞክራለሁ ። ኢህአዴግ ብዙ ስኬቶችን በአገራችን ማስመዝገብ የቻለ ፓርቲ ነው ። የአገራችን ህዝቦች እነዚህ የተመዘገቡ ስኬቶች እንዲቀጥሉ ይፈልጋል ። የአገራች ገበሬ እንደሚለው አለባብሰው ቢያርሱ በአረም ይመለሱ ነውና ኢህአዴግ በስፋት የወረረውን አረም መንቀል መጀመር አለበት ። ስለዚህ ኢህአዴግ ሌቦቹን በስፋትና በቁርጠኝነት ጠርጐ የጠራና የተስተካከለ ቁመና ሊይዝ ይገባል ። ግንባሩ ሁለት መንታ መንገዶች ላይ ይገኛል ። በሌብነት ፖለቲካል ኢኮኖሚ ዘቅጦ መጥፋት ወይም በአብዮታዊነት አገሪቷን ለላቀ ድል ማዘጋጀት ። ስለዚህ እኔም እንደ አንድ ዜጋ የሚከተሉትን አምስት ነጥቦች ኢህአዴግ ቢተገብር ቶሎ የመዳን እድል ይኖረዋል የሚል እምነት አለኝ ። ወይ መጥረግ ወይ መጠረግ የሚለው ሰአት ላይ ተደርሷል ።
እንግዲህ ኢህአዴግ ያለበት መንታ መንገድ ከሞላ ጐደል ይሄንን ይመስላል ። የህዝባዊ ዴሞክራሲያዊ ሃይሎች የበላይነት ተረጋግጦ ኢትዮጵያን ለላቀ ስኬት ማብቃት ወይም የሌቦች የበላይነት ባለበት የሃያልነት ደረጃ አሸናፊነቱን አረጋግጦ አገራችንን ወደማያባራ ቀውስ መክተት ። ለሁሉም ሁላችንም አብረን የምንታዘበው ይሆናል ። ነገር ግን ጨው ለራስህ ስትል ጣፍጥ ሳልል ማለፍ አልፈልግም ። በአጠቃላይ ቆራጥ አመራርነት መስጠት ግንባሩን ከሚመሩ አካላት ይጠበቃል ። አለበለዚያ የሚፈጠረውን ለመገመት ጠንቋይ መሆን አያስፈልግም ። ድል ለሰፊው ህዝብ !
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እየገለጽን ጸሀፊውን በኢሜይል አድራሻቸው ማግኘት ይቻላል ።
