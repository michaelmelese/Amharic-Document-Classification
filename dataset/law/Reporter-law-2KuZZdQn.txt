ለምርጫ ቦርዱ ቀሪ ህግ ነክ ተግዳሮቶች ።
በውብሸት ሙላት ።
ወ/ሪት ብርቱካን ሚደቅሳ ለኢትዮጵያ ብሄራዊ ምርጫ ቦርድ አዲስ ዳይሬክተር ሆነው ተሹመዋል ። አይነተኛውን የቦርዱን ተልእኮ ተግባራዊ ለማድረግ የሚስችሉ የአሰራር ለውጥ ያደርጋሉ ተብሎ ይጠበቃል ። የምርጫ ቦርድን አይነተኛ ተግባራት ለማከናወን የሚበጁ ደንቦችን የሰው ሃይል ምደባዎችንና የአሰራር ስርአታትን በስራ ላይ ማዋል ተቀዳሚ ተግባርም ይሆናል ። በተለይ ደግሞ በቀጥታ የፖለቲካ ፓርቲዎችንና ምርጫን የሚመለከቱ ጉዳዮችን ቦርዱ ከእንደገና የመከለስ የቤት ስራ ይጠብቀዋል ። ምርጫን በሚመለከት ደግሞ እያንዳንዱን የምርጫ አይነት መነሻ በማድረግ ለሁሉም እንደ ባህሪያቸው የሚስማማ ብሎም ነጻ ፍትሀዊና ጊዜውን ጠብቆ የሚካሄድ ምርጫ ለማከናወን የሚያስችሉ የህግ ስርአትን ማስፈን ይጠበቃል ።
ከ80 በላይ ቁጥር ያላቸውን የፖለቲካ ፓርቲዎችን በትክክልም ስለመኖራቸው ማረጋገጥ አንዱ ነው ። በሌላ አገላለጽ እንደ አንድ የፖለቲካ ፓርቲ ህጋዊ ሰውነት አግኝተው ይንቀሳቀሱ የነበሩት ሁሉ በትክክል ህጉ በሚጠይቀው መስፈርት መሰረት አባላት ያላቸው ስለመሆኑ ጠቅላላ ጉባኤ ስለማከናወናቸው አባላታቸው በተደራቢ የሌላ ፓርቲ አባል አለመሆናቸው የፋይናንስ ምንጫው ምን እንደሆነ በነጻና ገለልተኛ ኦዲተሮች የተረጋገጠ ሪፖርት መቀበልንና የማስተካከያ እርምጃ መውሰድ ይጠበቅበታል ።
በዚህ ጽሁፍ የምንቃኘው ከምርጫ ጋር የተያያዙ የተወሰኑ ነጥቦችን ነው ። በቀጣይ ምርጫ ከማከናወኑ አስቀድሞ ሊጨነቅባቸው የሚገቡ የተወሰኑ ነጥቦችን እንመለከታለን ።
የምርጫ ስርአቱን ሳይቀየር ፍትሀዊ ምርጫ የማከናወን ፈተና ።
ከ1983 አ.ም ጀምሮ ለተለያዩ አላማዎችና በበርካታ ምክር ቤቶች አባል የመራጩም እንደራሴ ይሆኑ ዘንድ ለመምረጫነት ተግባር ላይ የዋለው በጥቅል አጠራሩ አብላጫ የምርጫ ስርአት የሚባለውን ነው ።
አሁን ኢትዮጵያ የፌዴራል የህዝብ ተወካዮች ምክር ቤት አባላት እንዲመረጡበት እየተጠቀመችበት ያለው ከአብላጫ የምርጫ ስርአት ዘውጐች ውስጥ አንዱ የሆነው በአንድ የምርጫ ወረዳ ውስጥ ከተወዳደሩት መካከል አንደኛ የወጣው ተወዳዳሪ አላፊ የሚሆንበት የምርጫ ስርአት ነው ። ይህ የምርጫ ስርአት በህገ መንግስቱ እውቅና ተሰጥቶታል ። ጥበቃም ተደርጐለታል ።
ይህ የምርጫ ስርአት በድምጽ አባካኝነቱ ተቃዋሚ ፓርቲዎች በአገር አቀፍ ደረጃም ይሁን በክልሎች ወይም ከዚያ በታች በሚገኙ ምክር ቤቶች ዘንድ ባገኙት ድምጽ መጠን እንዳይወከሉ እንቅፋት እንደሆነ ስለተቆጠረና በሌሎች በርካታ ምክንያቶችም እንደሚቀየር ከታወቀ አመት ሞላው ። ይሁን እንጂ ወደ ምን አይነት የምርጫ ስርአት እንደሚቀየር በቁርጥ አልታወቀም ።
ገዥው ፓርቲ ከሌሎች ተቃዋሚ ፓርቲዎች ጋር ሲያደርገው በነበረው ድርድር ላይ በተቃዋሚዎች መሰረት በአንድ የምርጫ ክልል ውስጥ ከቀረቡት ተወዳዳሪዎች መካከል አብላጫ ድምጽ ያገኘው ለህዝብ ተወካዮች ምክር ቤት አባልነት እንደሚመረጥ ስለሚደነግግ የአንደኛ አላፊ ስርአት መሆኑን እንረዳለን ።
የክልል የልዩ ዞን ወረዳና ቀበሌ ምክር ቤት አባላት የሚመረጡበት ስርአት አሁንም የአብላጫ ድምጽ ይሁን እንጂ ከላይ ለፌዴራሉ የህዝብ ተወካዮች ምክር ቤት አባላትን ከሚመርጥበት ይለያል ። ለእነዚህ ምክር ቤቶች በአንድ የምርጫ ክልል ውስጥ አንድ ፓርቲ ከአንድ በላይ ተወዳዳሪዎችን ስለሚያቀርብ መራጮችም እንዲሁ ከአንድ በላይ እጩዎችን መምረጥ ይችላሉ ። ይሄ የምርጫ አይነት በእንግሊዝኛው ይባላል ። የበርካታ ፖለቲከኞች ትኩረት በአገር አቀፍ ደረጃ ላለው የህዝብ ተወካዮች ምክር ቤት የምርጫ ስርአት እንጂ የክልልና ከእዚያ በታች ባሉት ምክር ቤቶች የሚመረጡበትን ስርአት እምብዛም አጀንዳ ሲያደርጉት አይታይም ።
የምርጫ ስርአቱን ለማሻሻል ህገ መንግስታዊ ማሻሻያ ማድረግ ግድ ነው ። ምክንያቱም የምርጫ ስርአቱ ህገ መንግስቱ ላይ የሰፈረ ስለሆነ ። ባለፈው ማክሰኞ ጠቅላይ ሚኒስትር አብይ አህመድ ከፖለቲካ ፓርቲ አመራሮች ጋር በነበራቸው ውይይት ህገ መንግስቱን ለማሻሻል ከመሞከራችን በፊት አስቀድመን ነጻና ፍትሀዊ ምርጫ ብናደርግ ይሻሻል የሚል ይዘት ያለው ሀሳብ አቅርበዋል ። ለዚህ ደግሞ እንደምክንያት ያነሱት ሁሉም ፓርቲ የተወከለበት ህዝቡ በነጻነት የመረጠው የክልልና የፌዴራል ምክር ቤቶች ከተዋቀሩ በኋላ ማድረጉ የማሻሻያውን ተቀባይነት ይጨምረዋል የሚል ነው ። አሁን ላይ ያሉት ምክር ቤቶችን አይወክሉንም የሚል ማህበረሰብ በበዛበት ሁኔታ የማሻሻያ ሀሳቡን የክልል ወይም የፌዴራል ወይም የፌዴሬሽን ምክር ቤት ውድቅ ካደረገው ወይም ኢህአዴግ በሚፈልገው መንገድ እንዳያጸድቀው ዋስትና ስለሌለ ነው ። ህገ መንግስቱን በማሻሻል ረገድ የክልልም ሆነ የፌዴራል ምክር ቤቶች ወሳኝ ስለሆነ የጠቅላይ ሚኒስትሩ አስተያየት የተሻለ አማራጭ ሊሆን ይችላል ። ነገር ግን አሁን ባለው የምርጫ ስርአት እንከኖች ከቀጣዩ ምርጫ በኋላም ተመሳሳይ የምክር ቤቶች ስብጥር ቢኖርስ የሚል ጥያቄ ማንሳት ተገቢ ነው ። ይህን የጠቅላይ ሚኒስትሩን ሀሳብ ተቀብሎ ለመቆየት የአብላጫ ድምጽ የምርጫ ስርአት ድክመቶች አስቀድሞ መገምገምና የቀጣዩን ምርጫ ውጤትም አስቀድሞ በመተነብይ መሆን አስፈላጊ ነው ።
ይህን የምርጫ ስርአት መቀየር ለምን አስፈለገ ? የሚሉትን ለሚለው ቢያንስ ጠቅለል ያሉና በአብዛኛው ወደ ንድፈ ሀሳብ ያጋደሉ ምክንያቶችን እንይ ። የነበሩት ህገ መንግስታት ሊቀርፋቸው ካልቻሉት ችግሮቻችን አንዱ እጅግ የጠነከረ/ግትር መንግስትን ወደ ውይይት ማምጣት አለመቻል የሌሎችን ሀሳብ ወደ ማዳመጥና ልዩነቶችን ወደ ማስተናገድ ማረቅ የሚችል ተቋም መገንባት አለመቻል ነው ። ሌላው አሸናፊው ሁልጊዜም አንድ ፓርቲ በመሆኑ የአሸናፊው ፓርቲና የደጋፊዎቹ ሀሳብና ፍላጐት በቋሚነት እያሸነፈ እንዲኖር የቀሪዎቹ ደግሞ ሁልጊዜም ተሸናፊነታቸውን እየተቀበሉ እንዲኖሩ ሀሳብና ፍላጐታቸው ደግሞ በተካታታይ በፓርላማው እንዳይሰማ ልዩነታቸው እንን አለመንጸባረቁም ሌላው እንከናችን ነው ። በእንዲህ አይነት ስርአት ቅያሜው እየበረታና እየገነነ እንደሚሄድ ግልጽ ነው ።
የምርጫ ስርአታችንና ውጤቱ እያሳየን ያለው በቋሚነት ውክልና ያለው አንደኛውን ቡድን ብቻ ነው ። በተቃራኒው ሌሎች ቡድኖች ቋሚ ተሸናፊ እንዲሆኑ ቀጥለዋል ። ከእኒህ ፓርቲዎች ጀርባ ወይም ገዥው ፓርቲን ከማይመርጠው ውጭ ያለው ህዝብም በተሸናፊነቱ እንደቀጠለ ነው ። የምርጫ ስርአታችንም ይሁን ፖለቲካው እነዚህን ሃይሎች ለማካተት ሲሞክር አልታየም ። ቢያንስ ተቃዋሚ ፓርቲዎች በየቦታው የሚያገኙት ድምጽ ወደ ፓርላማ ወንበር ሊቀየርላቸውና በአስፈጻሚው ውስጥ ሊካተቱ ይገባል ። ሊያሳስበንም የሚገባው ይሄው የተሸናፊዎች ያለው በተሸናፊዎች እጅ ላይ ነው እነሱ ናቸው መቼና እንዴት እንዲሁም እንደሚፋለሙት ወይም እንደማይፋለሙት ሊወስኑ የሚችሉት ።
ቀጣዩ ምርጫ ነጻና ፍትሀዊ ሆኖም በተለይ ደግሞ አሁን ባለው የፖለቲካ ፓርቲዎች ቁጥር እንዳለ ከቀጠለ ተቃዋሚ ፓርቲዎች እርስ በራሳቸው ድምጽ በመቀራመት ገዥው ፓርቲ እንዲያሸንፍ አስተዋጽኦ ማድረጋቸው አይቀሬ ነው ። በመሆኑም ሌሎች የህገ መንግስት ማሻሻያ የሚፈልጉ ጉዳዮችን በይደር በመያዝ የምርጫ ስርአቱን አስቀድሞ መቀየር ቢቻል የሚባክን ድምጽን በመቀነስ ወካይ ምክር ቤቶችን መመስረት ይቻል ይሆናል ። ምክር ቤቶቹም የሚያሳልፏቸው ውሳኔዎች እንዲሁ የተሻለ ተቀባይነት ይኖራቸዋል ። ስለሆነም የምርጫ ስርአቱን የሚመለከተውን የህገ መንግስት አንቀጽ በማሻሻልና የምርጫ ስርአትን በህዝብ ተወካዮች ምክር ቤትና በክልል ምክር ቤቶች በሚወጡ አዋጆች እንዲወሰን ቢደረግ ቢያንስ በቀላሉ ለማሻሻል ይረዳል ። የቀጣዩ ምርጫ ውጤትም በራሱ አካታች መሆን አለበት ።
ይህንን ጉዳይ ለማጠቃለል ያህል በርካታ አገሮች የምርጫውን አይነት በህገ መንግስታቸው አላካተቱም ። ምክንያታቸው ደግሞ እንደ ሁኔታው መቀየር እንዲቻል ነው ። በኢትዮጵያ ግን በህገ መንግስቱ ስለተካተተ ህገ መንግስቱን ማሻሻል ይጠይቃል ። ምናልባት ማሻሻያው ከህገ መንግስቱ እንዲወጣ የሚያደርግና በአዋጅ የሚወሰን ቢሆን ጥሩ ነው ። እንደ ሁኔታው ለማሻሻል ያመች ዘንድ ።
የአካባቢ ምርጫዎች ።
የፖለቲካ ፓርቲዎች በዋናነት ትኩረት ያደረጉት የፌዴራልና የክልል ምክር ቤቶች ምርጫዎችን ብቻ ነው ። እነዚህ ምርጫዎች እንደሚከናወኑ የሚጠበቁት በ2012 አ.ም ነው ። ይሁን እንጂ ከእዚያ በፊት ይደረጋሉ ተብለው የሚጠበቁ የአዲስ አበባና የድሬዳዋ እንዲሁም የቀበሌ የወረዳና የልዩ ዞን ምክር ቤቶች ምርጫ አለ ። በአንድ በኩል ትኩረት አልተሰጠውም ። በሌላ በኩል ፓርቲዎች አገርን ከማስተዳደራቸው በፊት ቢያንስ የተወሰኑ ቀበሌና ወረዳ ወዘተ ላይ በማሸነፍ ከገዥው ፓርቲ ጋር በምን ሁኔታ መስራት እንደሚችሉ በመለማመድም አሰራር ማዳበርና መለማመድ ይጠቅማል ።
ይህ በእንዲህ እንዳለ የተወሰኑ ክልሎች የከተማ ምክር ቤቶች ምርጫን የሚመለከቱ ህግጋት ክልሎች በራሳቸው በማውጣት አግላይ የሆነ የምርጫ ስርአትን አስፍነዋል ። ለአብነት የኦሮሚያ የደቡብና የቤኒሻንጉል ጉሙዝ ክልሎች የከተሞች ማቋቋሚያ አዋጆች መጥቀስ ይቻላል ። በእነዚህ ክልሎች ለከተማ ምክር ቤት የሚወዳደሩት ከሃምሳ እስከ ስልሳ በመቶ ገደማ ከተማው የሚገኝበት ነባር ብሄር መወዳደር እንደሚችል የሚያሰገድዱ ህግጋት አሏቸው ። የምክር ቤቶቹን ቋንቋ ከመቻል አልፎም በደም/በትውልድ ያንን ብሄር መሆንን ይጠይቃል ። የምርጫና የፖለቲካ መብቶችን በሚመለከት ህግ የማውጣት ስልጣኑ የፌዴራል መንግስት ስለሆነ የምርጫ ቦርድ እንዲህ አይነት ህገ መንግስታዊነት የራቃቸውን ህግጋት እንዲስተካከሉ በማድረግ ወይም በእነዚህ ድንጋጌዎች መሰረት ምርጫ እንዲደረግ ባለመፍቀድ ዴሞክራሲ እንዲሰፍን የማድረግ ሃላፊነት አለበት ።
የማንነትና የአስተዳደር ጥያቄዎችን በሚመለከት ።
በአገሪቱ ውስጥ በርካታ ምላሽ ያላገኙ ከማንነት ጋር የተያያዙ ጥያቄዎች አሉ ። ከማንነት አልፎም የክልልና የልዩ ዞን ወይም ወረዳ ጥያቄዎችም አሉ ። እንዲህ አይነቶቹን ጥያቄዎች ለመፍታትም ምርጫ የማይተካ ሚና አለው ። የምርጫው አይነት ህዝበ ውሳኔ ነው ። ህዝበ ውሳኔ እንዲካሄድ የሚጠይቁት አካላት ማንነት ከህዝበ ውሳኔው በፊት ሊኖር ስለሚችለው ህዝባዊ ክርክርና ውይይት ህዝበ ውሳኔው ከተከናወነ በኋላም ስለሚኖረው ሁኔታ ምርጫ ቦርድ የማይተካ ሚና አለው ። ለምሳሌ በአሁኑ ወቅት በደቡብ ብሄሮች ብሄረሰቦችና ህዝቦች ክልል የሲዳማ የካፋ የወላይታና የጉራጌ ዞኖች ምክር ቤቶች የክልልነት ጥያቄ በማንሳት ውሳኔ አሳልፈዋል ። በእነዚህ ዞኖች ህዝበ ውሳኔ ከመከናወኑ በፊት የክልልነት ጥያቄውን የሚቃወሙ ካሉ ከሚደግፉት ጋር ህዝባዊ ውይይትና ክርክር በማድረግ ጥቅምና ጉዳቱን በህዝበ ውሳኔው ላይ ለሚሳተፈው ህዝብ ሊቀርብ ይገባል ። ይህ ሁኔታ እንዲመቻችም ምርጫ ቦርድ የድርሻውን መወጣት አለበት ።
ህገ መንግስቱ ስራ ላይ ከዋለ ጀምሮ ጥቂት የማይባሉ ከማንነት ጋር የተያያዙ ጥያቄዎች በተለያዩ የአገሪቱ ክፍሎች ተነስተዋል ። ከእነዚህ ውስጥ በርካታዎቹ ግን በቅንነትና እንደማንኛውም የመብት ጥያቄ በታወቀ ግልጽ በሆነና ያለ ፍርሃት ሲቀርቡም ሲስተናገዱም አይስተዋልም ። በአገሪቱ ውስጥ በሚገኙ ፍርድ ቤቶች ሁሉ የሚቀርቡና ሲቀርቡም የኖሩ ስፍር ቁጥር የሌላቸው የፍትሀ ብሄርና የወንጀል ጉዳዮች እንዴት ለፍትህ አካላት እንደሚቀርቡ በማን እንደሚቀርቡ እንዴት ውሳኔ እንደሚሰጥና እንዴት የተሰጠው ውሳኔ እንደሚፈጸም ይታወቃል ። ህገ መንግስታዊ ጉዳዮችን በተመለከተ ከላይ ላነሳናቸው ጥያቄዎች ግን መጥራት ያለባቸውና ግልጽ ያልሆኑ በርካታ አሰራሮች አሉ ። የበለጠ ውስብስቡና አስቸጋሪው እንዲሁም ዋጋ የሚያስከፍለው ደግሞ ከማንነት ጋር የተያያዙት ጥያቄዎች ናቸው ። የተወሰኑት ብቻ እንን ለመጥቀስ ያህል የኮንሶ የወልቃይት የአብኣላ የራያ የደንጣ የቁጫና የወለኔ ህዝቦችን ማንሳት ይቻላል ። በፍትሀ ብሄር ጉዳይ ላይ ማንም ሰው በህግ ጥበቃ ያለው መብቱ ከተጣሰበት ይህንን ድርጊት በመግለጽና በማስረጃ በማስደገፍ ለፍርድ ቤት ማቅረብ ይችላል ። አቤቱታ አቅራቢዎቹ በርካታ ሲሆኑና የሚከሰሱበት ጉዳይ አንድ ከሆነ በምን ሁኔታ በውክልና ማቅረብ እንዳለባቸው በፍትሀ ብሄር ስነ ስርአት ህጉ አንቀጽ 33 እና 38 ላይ በግልጽ ሰፍሯል ። ጉዳያቸውን በጠበቃ አማካይነት መቀጠል ከፈለጉም እንዴት መከናወን እንዳለበት ግልጽ ህግ አለ ። አቤቱታ ፍርድ ቤት ከገባበት ቀን ጀምሮ ለእያንዳንዱ ነገር ቀጠሮ ይሰጣል ። እንዲህ እንዲህ እያለ ክርክሩ ይቀጥላል ። ፍርድ ቤቱም ክስና መልስ መርምሮ ማስረጃ መዝኖ ውሳኔ ይሰጣል ። ውሳኔውም እንዴት መፈጸም እንዳለበት የታወቀ አሰራር አለ ።
ከላይ የተገለጸው የፍትሀ ብሄር ክርክር አመራር ስርአት ሙሉ በሙሉ ከማንነት ጋር ለሚያያዙ አቤቱታዎች ይሰራል ባይባል እንን አሁን እየሆነ ባለው መጠን ልክ ግን ስርአት የለሽ መሆን የለበትም ። ስርአት መዘርጋትና ማስፈንን እጅግ አስፈላጊ ነው ። በመሆኑም ማንነቴ ይታወቅልኝ በማለት መጠየቅ የሚችለው ራሱ ማህበረሰቡ እንደሆነ የታወቀ ቢሆንም አስቸጋሪው ማህበረሰቡ ወይም ህዝቡ ማለት ምን ማለት ነው ? መቼም ሁሉም ህዝብ በአንድነት ተሰባስቦ ይጠይቃል ተብሎ አይጠበቅም ። ስለሆነም የዚያ ማህበረሰብ ልሂቃን ሊያቀርቡ ይችላሉ ። ለአብነት በአብኣላ የሚኖሩ የትግራይ ተወላጆች ራስ በራስ የማስተዳደር ጥያቄ በዋናነት 16 ገደማ አባላት ያሉት ኮሚቴ ናቸው ወደ ተለያዩ ተቋማት ያደረሱት ። ዋናው ነገር ማህበረሰቡን ይወክላሉን ? የሚለው ነው ። ይህ በትክክል ይወክላሉ ወይም አይወክሉም የሚል መስፈርት በማስቀመጥ ለማረጋገጥ የሚከብድና እንደተፈለገ ለመተርጐም የሚመች መለኪያ መስተካከል አለበት ። የህዝብን ወይም የአንድ ቡድንን ጥያቄ ለማቅረብ ግልጽ የሆኑ መለኪያዎችን ማስቀመጥ በየትም አገር የተለመደ ነው ። ማንም ሰው እንደዚህ አይነት ጥያቄዎችን የሚያቀርብባቸውንና በሽብር ክስ እከሰስ ይሆን ወይስ አልከሰስም ከሚል ስጋት የሚያላቅቅ መሆን አለባቸው ። የፌዴሬሽን ምክር ቤትንና የምርጫ ቦርድ ትኩረት ሊሰጠው ከሚገባቸው ጉዳዮች አንዱ ይህ ነው ።
እርግጥ ነው ይሄንን ችግር ለመቅረፍ ከብሄረሰቡ አባላት ውስጥ አምስት ከመቶው ጥያቄውን በመደገፍ መፈረም እንዳለባቸው ይታወቃል ። በአብኣላው ጉዳይ ግን ይህ ስለመጠየቁም ይሁን ስለመፈጸሙ ባይታወቅም ከፌዴሬሽን ምክር ቤት ወደ አካባቢው በመሄድ ያነጋገሯቸውም ህዝቦች አምስት ከመቶ እንደማይሞሉ በቦታው ተገኝተው የነበሩ ሰዎች ተናግረዋል ። ችግሩ ግን ይሄንን ያህል ሰው አሁን ባለው በኢትዮጵያ ሁኔታ እንዴትስ ማስፈረም ይቻላል ? የሚለው ነው ። ለምሳሌ የተወሰኑ አንቀሳቃሾች ፈቃድ የሚገኙበትና ወጪዎችን የሚሸፈኑበት ህጋዊ አሰራር መዘርጋት ያስፈልጋል ። እንደውም ቅስቀሳም ጭምር ሊያደርጉ ስብሰባ ሊያከናውኑ ሰላዊ ሰልፍ ሊጠሩ ሁሉ ይችላሉ ። በርካታ አገሮች ማንም ሰው እንዲህ አይነት አቤቱታ ለማቅረብ በማሰብ መቀስቀስ ሲፈልግ ይህንን ድርጊት ከሚከታተለውና ከሚስፈጽመው መስሪያ ቤት አስቀድሞ ፈቃድ ይሰጠዋል ። በእኛ ሁኔታ ከክልሉ ህገ መንግስት ተርጓሚ ኮሚሽን ወይም ከፌዴሬሽን ምክር ቤት ወይም እንደ ነገሩ ምርጫ ቦርድ ሊሆኑ ስለሚችሉ በመሆናቸው የምስክር ወረቀት ሊሰጣቸው ይገባል ። ፊርማ ለማሰባሰብም ግለሰቦችን ወይም ድርጅቶችን ለማነጋገር በፍቃደኝነት ማረጋገጫ ይሆናል ። ስለሆነም የህዝብን ጉዳይ በማንሳት ኮሚቴ መስርቶ መንቀሳቀስ ለከፍተኛ አደጋ የሚያጋልጥ ውሎ አድሮም የግጭት መንስኤ ሲሆንም እያየን ነው ። በአብኣላ የትግራይ ተወላጆች ከኮንሶ ከወልቃይት የራያና ደቡብ ክልል ላይ የተነሱ ሌሎችም ጉዳዮች እንደታዘብነው የኮሚቴ አባላት እጣ ፈንታቸው ህዝብን በማነሳሳት ህገ መንግስታዊ ስርአቱን ለመናድ በመሞከር አንዳንዴም በሽብርና በመሳሰሉት ወንጀሎች መከሰስ ነበር ። ስለሆነም እንዲህ አይነቱ ችግርን ለመቅረፍ የምርጫ ቦርድ የማንነትና ሌሎች የቡድን መብቶችን በሚመለከት በህዝበ ውሳኔ የሚፈቱ ጥያቄዎች እንዴት እንደሚቀርቡ እንዴት ቅስቀሳና ውይይት ማድረግ እንደሚቻል ወዘተ አሰራር ማስፈን አለበት ። ቦርዱ በራሱ ደንብ የማውጣት ስልጣን ከሌለው እንን ይህንን አይነቱን አሰራር የሚያሰፍን ህግ እንዲወጣ ማድረግ አለበት ።
በየትኛውም የፍትህ ተቋማት ዘንድ የሚቀርቡ አቤቱታዎች ማሟላት ስላለባቸው ዝቅተኛ መስፈርት በተለያዩ ህጐች ይገለጻል ። የአቤቱታው ይዘት ብቻ ሳይሆን እንዴት መዘጋጀት እንዳለባቸውም ይታወቃል ። አቤቱታን ለማስረዳት የሚቀርቡ የማስረጃ አይነቶች መቼና እንዴት መቅረብ እንዳለባቸውም እንዲሁ ግልጽ ነው ። ከማንነት ጋር የተያያዙ በአፍ መፍቻ ቋንቋ ለመጠቀምና ራስን በራስ ለማስተዳደር ያመች ዘንድ ወረዳ ቀበሌ ወይም ልዩ ዞን ለመመስረት መብት ያለቻው ህዝቦች ያቀረቡት ጥያቄ በእርግጥም መብታቸው ስለመሆኑ ለማስረዳት ማቅረብ ያለባቸው የማስረጃ አይነት በግልጽ መታወቅ አለበት ። እነዚህ ከምርጫ ቦርድ የሚጠበቁ በጣም ጥቂትና በጣት የሚቆጠሩ ተግባራት ብቻ ናቸው ። በወ/ሪት ብርቱካን መመራት የጀመረው የምርጫ ቦርድ ዴሞክራሲን ለማስፈን ጥሩ መሰረት በመጣል መደላድል ያስቀምጣል ተብሎ ተስፋ ተጥሎበታል ። የሚጠበቅበትን ለመወጣትም በርካታ የቤት ስራዎች ከፊቱ ይጠብቁታል ። ከላይ የተገለጹት በጣት የሚቆጠሩ ተግዳሮቶቹ ናቸው ። በቀጣይ ማሻሻያ በሚያስፈልጋቸው በሌሎች ተግዳሮቶች ላይ እንቀጥላለን ።
አዘጋጁ ጸሀፊውን በኢሜይል አድራሻቸው ማግኘት ይቻላል ።
