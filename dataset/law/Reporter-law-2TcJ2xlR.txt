ኢትዮጵያን ከድህነት አዘቅት የማውጣት ጥያቄ ከስልጣን ጥማትና ግብግብ በላይ ነው ።
በበቀለ ሹሜ ።
ብሄራዊ ልማታችን ከክፍለ አህጉራዊ አካባቢያችን ጋር ተያያዥነት እንዳለው ማየት ቤትን ለልማት እንዲሆን አድርጐ ከማሰናዳት ተግባር ጋር በጣም የተቆራኘ ነው ። ስኬት ከውድቀት የሚለይበት ዋነኛው ስራ ያለውም እዚህ ላይ ነው ። ከዚህ አያ ቤታችንን የሚያተራምሰውን የልግመት የብክነትና የአይጥ መአት ስናስብ የደቡብ እስያ አገሮች አይነት እገዛ ብናገኝስ እድገትን እናመጣ ነበር ? ብለን ራሳችንን ስንጠይቅ ያለብን አቀበት እጅግ ከባድ መሆኑ ቁልጭ ብሎ ይታያል ።
የኢህአዴግ መንግስት የብሄር/ብሄረሰቦች ሌጣ መብት ብቻውን ያለ ሀሳብ ለመግዛት እንዳላበቃውና በውድቀት ዳር ላይ መሆኑን ብቸኛ መዳኛውም ልማት መሆኑን በስተመጨረሻ ተረድቶ መንደፋደፍ ጀምሯል ። የአብዮታዊ ዲሞክራሲ የልማት መስመሮችና ስትራቴጂዎች ። ይህ ከባድ የልማት ተግባርም ለልማት የቆመና የታለመውን በተግባር ማዋል የሚያስችል ባህሪና አቅም ያለው መንግስት የገበያ ጉድለቶችን በብቃት መሸፈን የሚችል ግልጽና የጠራ ፖሊሲና ሰፊ የህብረተሰብ ርብርብ የሚጠይቅ መሆኑን በደንብ አስቀምጧል ። በጣም ጥሩ ። በጣም ትክክል ።
ወዲያውኑ ግን የሚናገረውን አይረዳውም ወይም አይን ካወጣ የማስመሰል ጨዋታ አልወጣም በሚያሰኝ ደረጃ ቆራጥና ብቁ የልማት መንግስትና የተፈተኑ ብቁ ፖሊሲዎች ጉዳይ በተለየ ታሪካዊ ሂደትና አጋጣሚ በመሰረቱ ተሟልቷል ይለናል ።
የእድገት የሹመት የጭማሪ የዝውውር የትምህርትና የስልጠና እድሎችንና የመሳሰሉትን በፖለቲካ መጥቀሚያነት እየተጠቀመ የስራ ጠልና ስራ ግራው እበላ ባዮችን እየለቃቀመ ሊያሽሞነሙን የታታሪዎችንና የባለ ችሎታዎችን የስራ ስሜት እየገደለ ልሽቀትን ሲያራባ የነበረ የሙስና ጥሩ ወኪልም ሆኖ ስንትና ስንት አመት የሰራ መንግስት ከፌዴራል ዋና ከተማ እስከ ገጠር ድረስ የከተማ ቦታ ባትጋሩኝ እየተባለ የሚያዝበትን የባለስልጣን ፊርማና ማህተም በጉቦ የሚገዛበትን ደንና ፓርክ የሚጨፈጨፍበትንና ወደ ማሳ የሚለወጥበትን የመንግስትና የፕሮጀክት ገንዘብ የሚታለብበትን ተግባር ሁሉ እንደ እንሶስላ ሲሞቅ የኖረ መንግስት ለልማት የቆመና የተለመውን በተግባር ማዋል የሚያስችል ባህርይና አቅም ያለው መንግስት በእኔ አምሳል ተገኝቷል ። ይህ ሁኔታ በእኔ አማካይነት ተሟልቷል ። እኔ የልማት መንግስት ነኝ ሲል ይህ ጭንቅላት አስይዞ ያስጮሃል ።
ኢትዮጵያ በልማት የሚመራት መንግስት ሲበዛ ትፈልጋለች ። ይህ ግን ህዝብንም ባለሀብቱንም በማስተባበር የምመራ እኔ ነኝ ብሎ ራስን በቃላት የመሾም ጉዳይ አይደለም ። በተግባር ሆኖ መገኘት ነው ። የመንግስትን መሪነት ህዝብና ባለሀብት ሲጠይቀው ቆይቷል ። መንግስት ኢኮኖሚውን ወደፊት ሊወስዱና ሊያራምዱ በሚችሉ ወሳኝ ኢንቨስትመንቶች ውስጥ ሁሉ ሚና መጫወት አለበት ። ጊዜው የነጻ ገበያ ነው ። የጨዋታው ህግ ተወዳደርና አሸንፍ ነው ። መንግስት ስራው የጨዋታውን ህግ ማስከበር ነው ሲል የነበረው ኢህአዴግ የመንግስት ሚና ከአጫዋችነት ያለፈ መሆኑን መረዳቱ አንድ ነገር ነው ።
ይህ አይነቱ የመንግስት ሚና ጊዜው ያለፈበት ሳይሆን በባለጸጐቹ አገሮች ታሪክ ውስጥ የነበረና ዛሬም ያለ ነው ። የመንግስትንና የግል ባለሀብቶችን አጋርነት የዛሬው ጊዜ አለምአቀፍ ካፒታሊዝም የሌላውን ቤት ለማስበርገድ የሚጠቀምበትን ዘዴ ከእውነታው ጋር ማምታታት ነው ። ድጐማ የታሪፍ ጥበቃ ባንዱ ወይም በሌላ ምክንያት በውጭ ሸቀጥ ላይ እገዳ መጣል ዛሬም እንደሚሰራበት የሲአይኤ አንድ ሁነኛ ስራም የአሜሪካን የኢኮኖሚ ጦርነት ማሳካት መሆኑ መታወቅ አለበት ።
ኢህአዴግ አብዮታዊ ዲሞክራሲያዊ ወገናዊነቱ ለልማት ለቆሙት ባለሀብቶች እንደሆነ በግልጽ አውጆ ይሰራል ባይ ነው ። መሆኑ እውነት ነው ። በጥቅሉ ልማታዊ ከመሆን ጋር አቃርኖ ማየት ግን ፖለቲካዊ ጅልነት ከመሆኑም በላይ የአገልግሎት ኪራይ የውጭ ምንዛሪ በማስገኘት ያለውን ድርሻ ከማየት ይጋርዳል ። ከሁሉም በላይ ደግሞ በምርትም ይሁን በአገልግሎት መስክ ላይ ተሰማርተው በጉቦና በጉርሻ የሚሰሩትን አንቃዣችና ተጣቢዎችን ለይቶ ለመዋጋት እንቅፋት ይሆናል ። ኢልማታዊ መባል ያለባቸው እነዚህ ናቸው ። እነዚህን ለማዳከምም ከህገወጡ ይበልጥ ህጋዊውን መንገድ ተመራጭ ወይም ቀላል የሚያደርግ የፖለቲካ የባህልና የአሰራር ሁኔታ ማልማት ነው ። በኪራይ ስብሰባ ላይ ያለውን መጨናነነቅ ወደ ምርታማ መስክ የማንሸራሸር ነገርም አጋር የማድረግ ጉዳይ ሳይሆን በማበረታቻ የመሳብና የማስተባበር ብልሃት ነው ።
በተረፈ ባለሀብቱ በሙሉ የሚያገኘውን መረጃ ነው ። ማለትም የውጭ ባለሀብትን የመሳብ ስኬት ለአገር ልጆች ከመመቸትና የአገር ውስጥ ባለሀብትን ልብ ከመርታት ጋር በእጅጉ የተቆራኘ ነው ።
የውስጥ አቅምን በአግባቡ ለመጠቀም ቆርጫለሁ የሚል መንግስት እንደ መንገድ አይነት መሰረተ ልማቶችን በከፍተኛ የውጭ ብድርና በውጭ ኮንትራት ወደ ማሰራት አያዘነብልም ። የአገር ውስጥ የስራ ተቋራጮችንም ንቆ አይተውም ። የውስጥ ስራ ተቋራጮች በቴክኖሎጂ በስነ ምግባርና በካፒታል እርምጃ የሚያሳዩበትን መፍትሄ ከእነሱ ጋር ሆኖ መፈለግ ከጉልበት ሰራተኛ እስከ አናት ድረስ ያለባቸውን ብልሹ አሰራር ታግለው እንዲያስወግዱና ታማኝነት ለማዳበር እንዲችሉ መታገል የማይቀር የልማት ጥያቄ ነው ። እነሱን ትቶ ንቅዘትን ሙስናን ማሸነፍ አይቻልም ። የንቅዘትና የሙስና ችግር በመንግስት ቤት ገና እየዋኘ ሳለ እነሱን በንቀት ለማየትስ እንደምን ይቻላል ? ከህዝብ የሚሰበሰበው ታክስና ግብር የጥቂቶች መቅለጥለጫ እንዳይሆን የሚመጣው የውጭ ብድርም ትርፉ እዳ ብቻ እንዳይሆን የሚካሄደው ትግል ገና ብዙ ፈተና አለበት ። ይህን ያጤነና የሚበደረውን ገንዘብ ከቀርጣፊ አድኖ በሚብስ ስፍራ ላይ ማዋል ያልተሳካለት መንግስት ተቆርቋሪ አእምሮ ካለው የውጭ ብድርን ከመሳብ ይልቅ የውጭ ኢንቨስትመንቶችን ወደመሳብ ያጋድላል ። የህዝብን ውዴታ የሙያ የመሳሪያ የገንዘብና የጉልበት ትግግዝ ይዞ ድንቅ የልማት እርምጃ ማሳየት ከተፈለገም የግል ዘርፉ ድርሻ የማይቀር ነው ።
ሀቅ ከመሸፋፈንና ራስን ከማታለል ተላቆ የተሳካ ነገር መስራቱን መመዘን የፈለገ መንግስትም የሰው ነገር ቢሰማና ከቀድሞው በስንት በለጥኩ እያሉ ቁጥር ከማስላት ወጥቶ ኢንቨስትመንትን የሚስብ ለስራ የሚያነሳሳ ምን ያህል ምቹ ሁኔታ ተፈጠረ ? የስራ አጥነትን በማዳከምና የስራ ከፈታን በማበራከት ረገድ ምን ያህል እርምጃ ታየ ? የሚሉትን ጥያቆዎች ቢጠይቅ ይሻለዋል ። ህብረተሰቡን አስተባብሬ ለልማትና ለለውጥ አነቃንቄያለሁ የሚል መንግስት ደግሞ ከዚህ የበለጡ ጥያቄዎች አሉበት ።
ለልማት የቆረጡ በውስጥና በውጭ ያሉ የአገሪቱን ውድ ልጆች በዙሪያዬ አሰባስቤያለሁ ?
ምሁራኑ ከዝምታና ከሀሜት ለይምሰል በአቋም መግለጫ ከማጨብጨብ ወጥተው በልማት አነቃናቂነት እየተዋደቁ ነው ?
ባለሀብቱና ህዝቡ አለኝታዬ እያለ ነው ? ነቀዞችና አንቃዠች ሽፋን እያጡ ህዝብ ጋዜጠኛው ሰራተኛውና ባለሀብቱ ሁሉ መደበቂያ እያሳጣቸው ነው ?
አድራጊ ፈጣሪነት ህዝብን መፍራት ጀመረ ? በፖሊሲና በፍርድ ቤት ላይ ህዝብ እምነት መጣለ ቻለ ? ወይስ አሁንም እምነት የለውም ? ፍትህ አገኛለሁ ብሎ አምኖ በየቦታው የሚደርስበትን በደል ያጋልጣል ? ወይስ ነጻ ማህበር እን ለማቋቋም ተስኖታል ?
የህዝብን ነጻ የልማት እንቅስቃሴዎች የማያያዝና የማስተናገድ ስራ መንግስትን እያዋከበው ነው ? ወይስ ህዝብን ማነቃነቅ መከራ ሆኖበታል ?
ለእነዚህ ጥያቄዎች እውነተኛ መልስ መስጠት የወደፊት አካሄድንም ለማረም ያስችላል ።
ወደ ልማት ቅያሱ እንምጣ ። ከገጠር መር የልማት ስትራቴጂው ጀርባ ያለው አስተሳሰብ በአሁኑ ወቅት የሚኖረው አማራጭ አለም አቀፉን የስራ ክፍፍል እንደ ቅቡል ።
በቅድሚያ ወደ ኢንዱስትሪ ያልገቡ እንደ ኢትዮጵያ ያሉ አገሮች ተስፈኛ በመባል መለየታቸው ከተፈጥሮ ጥገኝነት አለመውጣታቸውንና ጉርስን ለማሸነፍ አለመቻላቸውን አጉልቶ ለመግለጽ ታስቦ ይመስላል ። ሆኖም ተስፈኝነት ከአምራችነት ጋር እየተነጻጸረ ነው ።
በሁለተኛ ደረጃ የኢኮኖሚያችን መሰረት የሆነውን ግብርናን ከማዳበር መነሳት ትክክል ቢሆንም በጥሬ እቃ አቅራቢነት የስራ ድርሻ ውስጥ የተዋጣለት አምራች ለመሆን መስራት ከዚያ ደግሞ እንዲህ እንዲህ እያሉ ለማዝገም ሊያናጭ ለደረሰው ድቀታችን ጊዜ የሚሰጥ አይደለም ። የውጭ ገበያን ብቻ የተማመኑ ጥሬ ምርቶች ጥሩ አምራችና ጥሩ ሻጭ መሆን ገዢዎች ዘወር ሲሉ ብክትክቱ ሊወጣ ከሚችል ኢኮኖሚ ጋር መጓዝ ነው ። የልማት ጥያቄያችን በጥሬ እቃ አቅራቢነት ውስጥ ከመርመጥመጥና ከተፈጥሮ ጥገኝነት ጋር ከተጠበቀ ከመኖርና ያለመኖር እጣ የወጣ አስተማማኝ የኑሮ አብራክ መፍጠር ነው ። ይህም በቴክኖሎጂና በሳይንስ ላይ የተመረኮዘ ህልውና ከመገንባት ውጪ ሊሆን አይችልም ። በሌላ ስሙ ግብርናና ፋብሪካ የተላላሱበት ኢንዱስትሪያዊ ኢኮኖሚ ማደራጀት ነው ።
የግል ባለሀብቱ እንደ እዳ ሲታይ ቆይቷል ። ልማታዊ ባለሀብት የሚለው መለያም ከዚያው ተፈላቆ የወጣ ነው ። ሰፋፊ እርሻዎች ገበሬውን ከገበያ የሚያወጡና የማይፈለጉ ተደርገው ሲታዩ ቆይተዋል ። ለግል አልሚዎች የነበረው አቀባበልም ቀዝቃዛ ነበር ። በአንድ ወቅት የገጠር ልማትን በተመለከተ በተካሄደ የ አገራዊ መግባባት ውይይት ላይ የልማት ሃይል ሊሆን የሚችል መካከለኛ መደብ አለ ማለት አይቻልም ። ይህ መደብ ገና መፈጠር አለበት ። ገበሬው በገጠር ልማት እየበለጸገ ሄዶ በሚከተል መፈላቀቅ ወደ ከበርቴና ወዛደር እየተቀየረ ኢንዱስትሪና ሰፋፊ እርሻ እየተስፋፋ ይመጣል የሚል ትንታኔ ትላልቅ በሚባሉ የኢህአዴግ ካድሬዎች ሲሰጥም ተሰምቷል ።
መጀመርያ ተይዞ የነበረው የግብርና ኤክስቴንሽን መርሀ ግብር አጀብ የሚያሰኝ የግብርና ምርት መትረፍረፍ ፈጥሮ ህዝብን በማስጨብጨብ ጉጉት የተነዳ የምርጥ ዘር ጥራትና ከአፈርና ከአየር ንብረት ጋር የተሳሰረ የስምሪት ጉድለት የነበረበት ነበር ። የምርጥ ዘርና የማዳበሪያ ውድነት በገበሬው ላይ ይዞት የሚመጣው አደጋ እን ልብ አልተባለም ነበር ። በ1994-95 አ.ም ድርቅ ከ14 እስከ 15 ሚሊዮን ህዝብ በረሃብ አደጋ ውስጥ መግባት የግብርና ልማቱን መርሀ ግብር ድክመት አሳጣ ። ዝናብን ብቻ በማመን የትም እንደማይደረስ አምርሮ አሳየ ። የምርጥ ዘርና የማዳበሪያ ውድ አመራረት እንዴት በእዳ ሊዘፍቅ እንደሚችል መሰከረ ። የውሃ ማቆር ዘዴ ከፍ ብሎ ተነሳ ። የግብርና ልማት መርሀ ግብሩ ብዙ አማራጭ አዘል እንዲሆን ታቀደ ። ድርቅ ከደጋገማቸው ስፍራዎች እያነሱ ወደተሻሉ አካባቢዎች ማስፈርን መላዬ እስከማለት ተደረሰ ።
ያም ሆነ ይህ በድህነትና በከፊል ረሃብ ውስጥ የምንገኝ እንደመሆናችን በእጅ ያለ መትረፊያችንም የካፒታል ምንጫችንም ያው ግብርና እንደመሆኑ መጠን በአሁኑ ጊዜ አጣዳፊው ርብርባችን በዚሁ መስክ ላይ መሆኑ ፈጽሞ የሚያከራከር አይደለም ። ግድም ነው ።
ሰፈራ ያልተበላ መሬትን እያዳረሱ በመጨረስ የአደጋ መስመር ውስጥ የሚገኝ ጊዜያዊ መዳኛ ስለሆነ በረሃማነትን የመከላከል ያለቀለት መሬት የማደስና ደህነኛውን የመንከባከብ ሰፊና የረዥም ጊዜ መርሀ ግብር መዘርጋት የማይታለፍ ነው ። የመሬት መራቆት ጉዳይ ሲነሳ ቶሎ የሚታወሰው ሰሜን ኢትዮጵያ ነው ። ግን በአስፈሪ ፍጥነት እየተራቆተ ያለው ደቡባዊና ምእራባዊ ክፍል በጊዜ ሊደረስበት ይገባል ። የአፈር እጥበቱ ችግር በደን መጨፍጨፍና በመሬቱ ተዳፋት ብቻ የሚብራራ አይደለም ። የአውራ ጐዳናዎች የግራ ቀኝ ቦዮች ማስተንፈሻዎች ምን ያህል ተረተሮችና ሸለቆዎች ከአመት ወደ አመት ሲፈጥሩ እንደኖሩ ለመገንዘብ ትንሽ ልብ ማለት ብቻ በቂ ነው ። ወንዞችም የከተማ ነዋሪዎችንና የፋብሪካዎችን ቆሻሻ ከማስወገድ ስራ መላቀቅ አለባቸው ። የውበትና የጽዳት ኤጀንሲ ባለበትና የግል ቆሻሻ አንሺዎች በተስፋፉበት አዲስ አበባ ውስጥ ከፍለው ማስነሳት ለማይችሉት ጭምር ዘላቂ ስርአት ማበጀት ተስኖ ወንዞች በቆሻሻ ሲሞሉ የሚያስተዛዝብ ነው ።
በአሁኑ ጊዜ ለልማት የሚሆን የአዲስ ሀብት ዋና ምንጫችን ባላገሩ መሆኑ የግድ የሀብቱን ከፍተኛ ባለድርሻም አብሮ የሚያሳየን አይደለም ። ህዝቡ በጉልበቱና በመሬቱ በመጠቀም ከሚያመርተው ምርት ከፍተኛው ድርሻ የራሱ የአምራቹ ስለሚሆን ብሎ ማሰብ ስህተት ላይ ይጥላል ። የገበሬው ምርት መውጫ ቀዳዳዎች ብዙ ናቸው ። ወለድ ግብርና መዋጮ አለበት ። ከሁሉም ደግሞ ዋጋ መስበርና ማዋከብ በሞላበት መልቲ ገበያ ጉልበቱን የሚነጠቅበትና ዋና አትራፊው ነጋዴው የሚሆንበት ሁኔታ ዛሬም አለ ። ስለዚህም ከግብርና የሚገኘውን ሀብት ለልማት የማዋል ጉዳይ ገበሬውን ብቻ ሳይሆን ከገበሬው ውጪ ያለውን የትርፍ ሀብት ተካፋዩን ሁሉ እንድናይ ሊያስችለን ይገባል ።
ኢህአዴግ እንዳጤነው በአሁኑ ደረጃ በገበሬው ዘንድ ጉልበትን በሰፊው የሚጠቀምና የሚያሰራ ቴክኖሎጂ የሚመረጠው በመኪና ማረስ ተጠልቶ ሳይሆን ካፒታል ስለሌለና በመኪና የሚተካው ሰው ሌላ የስምሪት አማራጭ ገና የሌለው በመሆኑ ነው ። የግል አልሚው ግን የሰው ጉልበትን በሰፊው የሚያሰማራ አመራረትን የሚመርጠውና የሚጠቀመው ዘመናዊ ቴክኖሎጂን ከመጠቀም ይበልጥ እስካተረፈው እንጂ በመድሃኒትነት ስለታዘዘለት አይደለም ።
የግብርናው ልማት ከኢንዱስትሪ ጋር በተለያየ አቅጣጫ ተያያዥነት አለው ። ለውጭ ገበያ የሚሆኑ የግብርና ውጤቶችን የማምረት ጥረት በገበያው መኖር ምክንያት ብቻ የሚራወጡበት አይደለም ። የውጭ ገዥ ሲታጣ ኪሳራን ታቅፎ ላለመቅረት ከአገር ውስጥ ህዝብ የኢንዱስትሪ ፍጆታ ጋር ማስተሳሰር ያስፈልጋል ። ለምሳሌ በአበባ ልማት በኩል እየታየ ያለው የቅርብ ጊዜ ስኬት አስደሳች ቢሆንም ተቀባዮቹ በትንሽ ምክንያት አንወስድም ቢሉ ሌላ አንሺ የሌለው ምርት ታቅፎ ሊቀር የሚችልበት አደጋ እንዳለው መረሳት የለበትም ። በሌላ በኩል በተበጣጠሰ መሬት ላይ ያለው የአርሶ አደር ክምችት የሚቃለልበት ሌላ ልማት መኖሩ ግድ ነው ። ይህም ከጥቃቅን እስከ ትላልቅ የኢንዱስትሪ ልማት የሰፋ ነው ።
የግብርና ምርታማነትን የማሳደግ ጉዳይም የተሻሻሉ መሳሪያዎችንና ሌሎች የፋብሪካ ውጤቶችን ይጠይቀናል ። እነዚህን በተሻለ ዋጋ በአገር ውስጥ የማምረት ፍላጐት ያለንን የማእድን ሀብት ወደማወቅና ወደማልማት አቅጣጫ ያመለክተናል ። የግብርና ውጤቶችም ተቀባይ ኢንዱስትሪን ይጠራሉ ። ይህም ካፒታል ገና ከግብርናው እስኪከማች ይቆይ የሚባል ሳይሆን ጐን ለጐን ተቀናብሮ ሊመጣም ይችላል ። በዚህ የግብርና-ፋብሪካ ፋብሪካ-ግብርና ፋብሪካ-ፋብሪካ ሰንሰለት ውስጥ ሊገባ የሚችል ካፒታል በአገር ውስጥ ይብዛም ይነስ አለ ። ያለውን በአግባቡ እያሰማሩ የውጭ ካፒታል ለመሳብ ብርቱ ትግል ማድረግ ግድ ነው ። የግድ ከጥቃቅንና ካነስተኛ ጀምረን እየዳህን ካልተጓዝን አይባልም ። አቅም ያለው ከተገኘም ትልቁ ውስጥ ይገባል ። መንግስት ለዚህ አይነት መስተንግዶ እይታውን አስተካክሎ የኢኮኖሚውን የማእድን-ግብርና-ኢንዱስትሪ ትስስር እንቆቅልሽ ከወዲሁ መፍታት ማለትም የቱ ከየቱ ጋር እንደሚገጣጠም ማወቅ ይጠበቅበታል ።
ኢንዱስትሪው በወጪ ምርት ይመራ ሲባልም መታሰብ ያለበት በበለጸጉት አገሮች ገበያ ላይ መጋደል ብቻ አይደለም ። ብዙ ምርት ይዘው የሚራወጡትን የእኛን ቢጤዎች ገበያ አጢኖ በተሻለ ዋጋ ልናቀርበው የምንችለውን የኢንዱስትሪ ምርት ማጥናትና ለዚያ መስራት አንድ ብልጠት ነው ። በጥራት በደረጃና በዋጋ ተወዳዳሪ የሆኑ ምርቶችን በማቅረብ አላማ ውስጥ መግባት ጠቃሚ የሚሆነው በአለም ገበያ ተወዳድሮ በመሸጥ ረገድ ብቻ አይደለም ። የአገር ውስጥ ገበያችንን ከአታላይ ሸቀጦች ለማዳንም ይበጀናል ። የራሳችን ሸቀጦች የውጭ ስራዎችን በተመራጭነት ብልጫ ሊያባርሩና ሊሻገሩም ይችላሉ ።
ይህ ግን የውስጥ ገበያውን በውጭ ሸቀጥ አስወርሮ መንግስታዊና የግል ማምረቻዎች በሞትና በህይወት ውስጥ ሲቃትቱ በማየት ወይም ችግርና ውድቀት ተወዳዳሪነትን ያስተምራቸው በማለት የሚጨበጥ አይደለም ። መንግስት ወደ ውጭ ተልካ ዶላር ለምታስገኝ ነገር እንደሚጨነቅ ሁሉ በአገር ውስጥ ገበያውም ውስጥ የውጭ ሸቀጦችን መጋተር የሚችሉ የአገር ውስጥ ምርቶች እንዲታዩ መልፋት ይኖርበታል ። ለምሳሌ የአገራችንን የጨርቃ ጨርቅና የስፌት ፋብሪካዎች የከተማውን ዘመናይ ፍላጐት በማርካት ረገድ የውጭ አልባሌ ምርቶችን መጠጋት ያቃታቸው ለምንድነው ? በጥንካሬም በውበትም የተዋጣላቸው ጫማዎችን ለመስራት የሚያስችል ክህሎት አነሰም በዛ እያለን እድሜ የለሽ የውጭ ቆዳ መሰል ላስቲክ ጫማዎች እንደምን ገበያውን አላስቀምስ አሉ ? የአገራችን አምራቾች አትራፊ ዲዛይኖችን ፈጥኖ የማሽተትና የመተጣጠፍ ችግር ስላለባቸው ? ከእያንዳንዱ ነገር ብዙ ካላተረፍን የሚል ጅልነት ስለሚጐትታቸው ? ወጪ የሚቀንስ የሀብት አጠቃቀምና ምርታማነትን የሚጨምር ቴክኖሎጂ ስለሚጐላቸው ? ቀጥተኛና ኢቀጥተኛ የታክስ ጫና ስላላነቃቸው ? ወይስ የደረጃና የጥራት ቁጥጥር የተሟላበት የውጭ ሸቀጦች ፍሰት ስለሌለ ?
ችግሮቻቸው ይነሱም ይብዙ መንግስት ቀርቦ ማስተዋልና ማዋየት አቋም እንዲያበጁ በምክር በመረጃና በስልጠና መደገፍ እንዲሁም በኢኮኖሚ ግንኙነቱ ውስጥ የሚገኘውን ተገቢ ያልሆነ ውድድርና ጥቃትን የሚፈጥሩ ሁኔታዎችን ማስተካከል ይጠበቅበታል ። በተለይ የጥራትና ደረጃ አጠባበቅ አውታሩ በሚያስተማምን ደረጃ መጠናከር ለውስጥና ለውጭ ንግዱ ለሸማቹም ደህንነት ወሳኝ ነው ።
ኢትዮጵያን ከድህነት አዘቅት የማውጣት ጥያቄ በየትኛውም መልኩ ከሚገለጽ የስልጣን ጥማትና ግብግብ በላይ ነው ። የዛሬ ቡትቷምነት አኩሪ ታሪክና ባህል አለኝ በማለት አይጠገንም ። ኢህአዴግ አያሰራም በሚል አሸዋ ውስጥ ለመደበቅ መሞከርም አንዲት ጋት ፈቀቅ አያደርግም ።
ኢትዮጵያ ዛሬ ያለችበት እውነታ የሰራበትንም ሆነ ተበድሮ ያመጣውን ገንዘብ በስካር በማስመንተፍና በትርኪ ምርኪ እያባከነ ኑሮው የቆረቆዘ በእዳና በንትርክ በተጠመደ ቤተሰብ ሊመስል ይችላል ። ይህ ቤተሰብ ከውድቀት ለመውጣት ከቆረጠ አድፋፊነቱንና ጭቅጭቁን አሸንፎ ጥሬ እየቆረጠመም ቢሆን ገንዘብ ማዳንና በሚብስና ፍሬያማ በሆነ ስራ ላይ መልፋት መጀመር አለበት ። አኗኗሩን በዚህ መንገድ ሲቀይርና ውጤት ማሳየት ሲችል ጀርባ የሰጠ ወዳጅና ዘመድም ይጠጋል ።
ምሳሌውን ወደ አገር ብንመልሰው ልማትን የሚጣሉ ፖለቲካዊና ማህበራዊ ሁኔታዎችን አመለካከቶችንና ዘልማዶችን ተቆጣጥሮ እያስተካከሉ ያለውንና ሊገኝ የሚችለውን የቁሳቁስ የገንዘብ የጥበብ የሙያና የስራ ሀብት ከውጤት ወደ ውጤት በሚያረማምድ ቅንብርና አቅጣጫ ማንቀሳቀስ ነው ። ይህ ተሳካ ማለት በአላማዊና በአካባቢያዊው የልማት ትግሉ ውስጥ ይበልጥ ለመሯሯጥ የሚያስችል አቅም ተዘማመደ ማለት ነው ።
የኢህአዴግ መንግስት የህዝቡን አመለካከት ለመቀየር ብሄራዊ መግባባት ለመፍጠር ጀምሬያለሁ ካለ ብዙ ጊዜው ነው ። የሲቪል ሰርቪስ ማሻሻያ ቢፒአር ወዘተ በመሳሰሉ በአዲስ መልክ ስራ ጀምረናል አይነት የከሸፈባቸው ስልቶች የአደረጃጀትና የአሰራር ለውጦች እያካሄደ ሰራተኛውን ከላይ ወደታችና ከታች ወደላይ እያገላበጠና እያባረረ የተያያዘው የለውጥ ጉዞ ነበር ። ከዚህ ቀደም ደርግ ላለማው ሌብነት ብቃት የለሽነትና ትርፍ የሰራተኛ ክምችት ሰራተኛው ከፋይ የተደረገበት ቁስል ሳይሽር እንደገና በኢህአዴግ አገዛዝ ከስራ ብቃት ይልቅ በፖለቲካ ታማኝነት በወንዝና በጐሳ መጓተት ለደረሰ ጭምልቅልቆሽ ሰራተኛው ሂሳብ ማወራረጃ እንዲሆን ተደረገ ። ዝብርቅርቅ ሂደቱ ገና አላበቃም ። ሆኖም ሙሰኝነት የለውጥ ዝግጁነት ማነስ ብቃት የለሽነት በሹምሽርና በፕወዛና በመባረር አይጸዳም ። ሰሪተኛውን በመባረር ስጋት ውስጥ ከትቶ ማንደባለልም የለውጥ ተቀባይነት ማረጋገጫ አይሆንም ።
ልማትን የሚቃረን የአገሪቱን ፖለቲካዊ ችግሮች መላ ያላለና የፖለቲካ ሃይሎችን ለማስተባበር ያልሞከረ ስብሰባ በማዥጐድጐድም አገራዊ መግባባት አይፈጠርም ። የተካሄዱትና የሚካሄዱት ስብሰባዎች ለኢህአዴግ አዲስ አባላት መመልመያ መድረክ ከመሆን ያለፈ የፈየዱት ነገር የለም ። አንዳንድ መስሪያ ቤቶች መጀመርያ ላይ ያሳዩት ቀልጣፋ አሰራር በኢህአዴግና በአለቃ ክትትል ወይም ስልት ስለተለወጠ ብቻ የሚረጋ አለመሆኑን ይኸው ዛሬ አይተናል ። አለቃም የአለቃው መሪ ድርጅትም እስከ ላይ ሲነቅዝ እነዚያ ተለውጠው የነበሩ አሰራሮችም ሲፈዙ ወደነበሩበት ሲመለሱ አይተናል ።
ስርቆት ብክነትና ወሬ ወዳድነት በኢትዮጵያ ስር የሰደደ ህብረተሰቡንም አገዛዙንም የጀቦነ አጠቃላይ ችግር ነው ። ብላ እንብላው በየቦታው የሚንቀባረር የኑሮ ፈሊጥ ነው ። ህብረተሰቡ ሆ ብሎ በተግባራዊ ለውጥ በአይን በጆሮ በአንደበትና በብእር እያሳደደ መድረሻ የሚያሳጣበት እንቅስቃሴ ካልተቀጣጠለ በቀር ላይ ላዩን መከርከም የትም አያደርስም ።
ስለሺ ደምሴ የውጭ ካፒታል ከመሳብ አንስቶ የተሰደደ የአገር ልጅ እስከሚጥላት ጠብታ ድረስ የተነባበረበትና የተረባረበበት የልማት ትግል ውስጥ መግባት ከቻልን የተሻለ ተስፋ አለን ። ጐስቋላዋ ኢትዮጵያ ይህን አይነቱን የህብረተሰብ ንቅናቄ በጣም ተርባለች ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።

