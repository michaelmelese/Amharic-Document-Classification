የፍትህ አገሯ ወዴት ነው ?
ሳምንቱ የፍትህ ሳምንት ለአምስተኛ ጊዜ በአገራችን የሚከበርበት ነው ። ከሳምንታቱ ውስጥ በሁለቱ ቀናት ጸሀፊው ሁለት የፌዴራል የመጀመርያ ደረጃ ፍርድ ቤቶችን ለመመልከት የስራ ጉዳይ አስገድዶት ነበር ። አንዱ ፍርድ ቤት ልደታ ምድብ ፍርድ ቤቱ አዲስ ባሰራው ህንጻ የሚያስችል ሲሆን አንዱ ደግሞ ጐፋ ገብርኤል አካባቢ የሚገኘው የንፋስ ስልክ ላፍቶ የፌዴራል ፍርድ ቤት ምድብ ችሎትን ነው ። የፍትህ ሳምንት መከበሩን ጸሀፊው ያወቀው በችሎቶች አካባቢ በፍርድ ቤቱ ቅጥር ግቢ ከተለጠፉ ማስታወቂያዎች ነው ። በልደታ ፍርድ ቤት ተኮልኩለው ከነበሩ ባለጉዳዮች የሰማሁት ንግግር ለወትሮው ፍርድ ቤቶች አካባቢ እንደሚነገረው ቢሆንም የመሰላቸትና የመማረር ስሜት ይቀላቀልበታል ። ብዙዎቹ ፍትህ ስለመዘግየቱ በተደጋጋሚ ቀጠሮ ስለመቀየሩ ዳኞች በስልጠና ስለመጠመዳቸው በአግባቡ ጉዳያቸው እንደማይመረመሩ ይገልጻሉ ።
በአንድ የቼክ ጉዳይ ጠበቃ ቀጥሮ ሙግት ውስጥ የገባው ደንበኛ ጉዳዩ በአጭር ስርአት እንደሚታይለት ተገልጾለት ከሁለት ወር ባነሰ ጊዜ ይጠናቀቅልሃል ተብሎ ነው ሙግት የጀመረው ። አሁን በፍርድ ቤት የተጓተተ ሂደት ግን አመቱን ሊያስቆጥር ሁለት ወራት ብቻ ነው የቀሩት ። ባለጉዳዩ በሚቀጥለውም አመት ጉዳዩ እልባት እንደሚያገኝለት እስከሚጠራጠር ድረስ ተሰላችቶ ተስፋ ቆርጧል ። ሌላው ባለጉዳይ ጠበቃም በያዘው ጉዳይ ፍርድ ቤት ከመመላለሰ በቀር ውሳኔ ማግኘት ከሰማይ መና እንደመጠበቅ ነው በሚል አማረረ ። እንደርሱ አነጋገር አሁን ፍርድ ቤቱ ለውጨዋለሁ ካለው አሰራርና ከሾማቸው ዳኞች ቁጥር ብዛት የያዘው ጉዳይ እጅግ ቢዘገይ በስድስት ወራት ጊዜ ውስጥ ይጠናቀቅልኛል ብዬ ተስፋ አድርጌ ነበር ይላል ። ሆኖም ፍርድ ቤት በየአንዳንዱ የሙግት ደረጃ ያለአግባብ ቀጠሮ ስለሚሰጥ በጉዳዩ ውስብስብነት አንጻር በሁለት አመትም እልባት ላያገኝ ይችላል ይላል ። እንደርሱ አስተያየት አሁን አሁን ደንበኞችን ለምርመራ ተቀጥሯል እያሉ መንገሩ ከሚያሳቅቀው በላይ ፍርድ ቤቶች ውሳኔ ካልሰጡ የማይከፈለው ቀሪ የጥብቅና አበል ሆዱን እንዳያስርበው ስጋት አለው ።
በጐፋው ችሎት ያስተዋልኩት የውጭ አገር ዜጋ ተከሳሽ የሆነችበት የአካል ጉዳት ወንጀል ክስ ነው ። ይህ የወንጀል ክስ ከስድስት ወራት በፊት ተጐጅው በሁለት ሆስፒታሎች ታክሞ የዳነበት ካሳም እንዲከፈለው የሆነበትና በስምምነት በእርቅ ጨርሰው መዝገቡ በአቃቤ ህግ እንደተዘጋ ተነግሯት ነበር ። ይሁን እንጂ ከስድስት ወራት በኋላ እርቁ በፍርድ ቤት ካልጸደቀ ህጋዊ ውጤት አይኖረውም በሚል ብሂል አቃቤ ህጓ ለፍርድ ቤት ክስ እንደመሰረተች ተገልጾላት ተገዳ ቀረበች ። በግል አቤት ባይነት ክስ የሚቀርብባቸው የወንጀል ክሶች ግለሰቡን ብቻ የሚመለከቱ ከፍትሀ ብሄር ጉዳዮች የማይለዩ እንደመሆናቸው አቤት ባዩ እርቅ በፈጸመ ቁጥር ከፍርድ ቤት ውጭ ሊያልቁ የሚገባቸው ጉዳዮች ናቸው ። እነዚህ በግል አቤቱታ አቅራቢነት የሚቀርቡ ክሶችን ከአቃቤ ህግ ቢሮ አውጥቶ ለግለሰቡ/ለጠበቃው ሊተው ይገባል ፍርድ ቤቶች በዋና ዋና ወንጀሎች ላይ ሊያተኩሩ ይገባል በሚል ይቀርብ የነበረው ጥናት ሰሚ ማጣቱን በዚህ ጉዳይ መረዳት ይቻላል ። እንደ የውጭ ዜጋዋ አስተያየት ግን ፍርድ ቤቶቻችሁ ትናንሽ ጉዳዮች ሳይቀር ጊዜ ሰጥተው መጥሪያ ልከው ማስረጃ ሰምተው ለመወሰን ይህን ያህል ፍላጐት ካላቸው ፍርድ ቤቶቹ በቂ ጉዳይ የላቸውም ወይም የዳኞቹ ቁጥር ከጉዳዮቹ በላይ ነው ስትል በምጸት ተችታለች ።
በሁለቱም ፍርድ ቤት ጸሀፊው ያስተዋለው የጋራ ችግር ሁለቱም ችሎቶች በአራተኛ ፎቅ ላይ የማስቻላቸውንና ባለጉዳዩ በመውጣት በመውረድ ሲያለከልክ መታዘቡ ነው ። እንደ ሰብአዊ መብት ኮሚሽንና እንባ ጠባቂ ተቋም ሁሉ ፍርድ ቤቶቻችን በህንጻ ላይ ካልሆነ ለማስቻል አንችልም ያሉ ያስመስላል ። እንን ለአቅመ ደካማ ለአካል ጉዳተኛ ለአይነ ስውር ቢሮ ውስጥ ረዥም ሰአት ለሚቀመጥ ጐረምሳ የፎቅ ላይ ችሎት እጅጉን ፈታኝ ነው ። እነዚህ ሁሉ ማሳያዎች ፍትህ በአገራችን አሁንም ብዙ ካልተሰራበት የምትፈለግ እንጂ ህዝቡ ቀርባ የሚያገኛት የሚረካባትም አትሆንም ። በዚህ አምድ ስለተነፈገ ፍትህ ስለዘገየ ፍትህ ስለፍትህ ተደራሽነት ወዘተ ብዙ ጊዜ ጽሁፎችን ያስተናገድን በመሆኑ የዛሬው ጽሁፍ ከአገራችን ውጭ ሆነው የሚሰቃዩ ወገኖቻችን ፍትህን እንዴት እንደሚያገኙ የተጣሰባቸውን መብት በመዳሰስ ሊኖሩ የሚችሉ ህጋዊና ዲፕሎማቲካዊ መፍትሄዎች መጠቆም ነው ። ባለፈው ሳምንት በሊቢያ የተጨፈጨፉት ላይ የተወሰነ ሀሳብ ያቀረብን ሲሆን በዚህ ሳምንት ደግሞ በሊቢያው ጉዳይ የተሸፈነው ግን ትኩረት ሊነፈገው የማይገባውን በደቡብ አፍሪካ የውጭ አገሮች ዜጐችን በመጥላት የተፈጸመውን የጭፍጨፋ ድርጊት ነው ። የጉዳዩን ታሪካዊ ዳራ የተጣሱ የውጭ አገር ዜጐቹን መብት በመቃኘት አገራችን ለዜጐቿ በድንበር ዘለል ፍትህ እንዲያገኙ ልትሰራቸው የምትችላቸውን መፍትሄዎች ለመጠቀም እንሞክራለን ።
አፍሪካውያንን የመጥላት አባዜ ።
በደቡብ አፍሪካ የተለያዩ የውጭ ዜጐች በተለያዩ የህግ ሁኔታ ቀዳሚ ሲሆኑ ከተወሰኑ አመታት ጀምሮ ኢትዮጵያውያንም በብዛት ከሚተሙት ለችግርም ከተጋለጡት መካከል ይገኙበታል ።
የውጭ ዜጐችን የመጥላት ድርጊት በብዛት መዘገብ የጀመረው ከ1994 አ.ም ጀምሮ ሲሆን ከተለያዩ ጊዜያት ከተፈጸሙት ጭቆናዎች የተወሰኑትን መጥቀስ ይቻላል ። በጃኑዋሪ 1995 የማላዊ የዚምባቡዌና የሞዛምቢክ ዜጐች በአሌክሳንድራ የአካል ጉዳት ደርሶባቸዋል ። በሴንቴምበር 1998 የሞዛምቢክ ዜጋና ሁለት ሴኔጋላውያን ከባቡር ተወርውረዋል ። በ2000 በኬፕ ፍላትስ ሰባት የውጭ ዜጐች በአምስት ሳምንታት ተገድለዋል ። በኦክቶበር 2001 በዛንድስፕሩት የዚምባቡዌ ዜጐች ተባረዋል ንብረታቸውም ተዘርፏል ። በ2005 እና በ2006 አራት የውጭ ዜጐች ከሰፈራ ቦታ ተገድለዋል ። በ2006 ደግሞ 47 የሶማሊያ ነጋዴዎች ተገድለዋል ። ቁጥሩ እስከ 62 እንደሚደርስም ተዘግቧል ። በዚህ ሰሞንም በዚያው ደቡብ አፍሪካ ኢትዮጵያውያንን ጨምሮ ሰባት የሚሆኑ አፍሪካውያን የተገደሉ ሲሆን ብዙዎች ንብረታቸውን ተነጥቀዋል አሁንም ድረስ በፍርሃት ይኖራሉ ።
ምክንያታቸው ምንድን ነው ?
የደቡብ አፍሪካ የሰብአዊ መብት ኮሚሽን እ.ኤ.አ በ2007 ባደረገው ጥናት በአፍሪካውያን ላይ ለሚፈጸመው ሰቆቃ ምክንያት ያላቸውን አምስቱን ዘርዝሯል ። የመጀመሪያው ደቡብ አፍሪካውያን ስለውጭ ዜጐችና ስለመብቶቻቸው ያላቸው መረጃ አናሳ መሆኑ ነው ይላል ። ደቡብ አፍሪካውያን ስደተኞቹ በምን ምክንያት ወደ አገራቸው እንደመጡ ምን አይነት መብቶች እንዳላቸው ስለማያውቁ የውጭ ዜጐች የአገራቸው ሸክምና የስራ እድልን የሚያጣብቡ አድርገው ይወስዳሉ ። ሁለተኛው ከኢኮኖሚ ስጋት የሚመነጭ ምክንያት ሲሆን አፍሪካውያን የስራ እድሎቻችን ይሰርቃሉ በቀጣሪዎች ይመረጣሉ ከዜጋው የተሻለ የተማሩ የስራ ልምድ ያላቸውና በአነስተኛ ክፍያ ስለሚሰሩ የእኛን ድርሻ ወስደዋል ብለው ያስባሉ ። ሶስተኛው ደቡብ አፍሪካውያን የውጭ ዜጐቹ ወንጀል ይፈጽማሉ እጽ ያዘዋውራሉ መኪና ይሰርቃሉ ዜጐቻችንን ይገድላሉ በሚል ይወቅሷቸዋል ። እነዚህ የወንጀል ድርጊቶችን ራሳቸው ዜጐቹ ፈጽመዋቸው ሲገኝ እንን ፖሊሶቹ በጉቦና በመደለያ ጥፋተኞቹ ሌሎች አፍሪካውያን እንደሆኑ ይገልጻሉ ። አራተኛው ምክንያት የውስጥ ፖለቲካ ጫና ማብረጃ ተደርጐ መታሰቡ ነው ። በደቡብ አፍሪካ አገልግሎትን ከማቅረብና ድህነትን ከመቀነስ አንጻር የተሰሩ ስራዎች አነስተኛ በመሆናቸው በዜጋው ህብረተሰብ ውስጥ ያለመርካት ሁኔታ ይታያል ። የውጭ ዜጐች የቤት እድል የማህበራዊ ድጋፍ ጤናና ትምህርት ተጠቃሚ ባይሆኑም ደቡብ አፍሪካውያን እነሱ ላይ ጥቃት በማድረስ መንግስት ላይ ጫና ይፈጥራሉ ። ኮሚሽኑ የሰጠው የመጨረሻው ምክንያት በደቡብ አፍሪካ ፖለቲከኞች በውጭ ዜጐች ላይ የጥላቻ ስሜት እንዲፈጠር በማድረግ የወረደ የፖለቲካ ትርፍ ለማግኘት መጣራቸው ነው ይላል ። አንዱ የፖለቲካ ፓርቲ ሌላውን የቀረጸው ፖሊሲ የውጭ ዜጐችን ለጭቆና የሚጥልና የአገሪቱን ገጽታ የሚያበላሽ ነው በሚል ይወቃቀሳሉ ። የተቀርኖም ክርክር አለው ። በቅርቡ ለተፈጸመው ጭፍጨፋና ጥቃት ግን የቅርብ ተጠያቂ ተደርገው የተዘገቡት የዙሉ መሪ ናቸው ። መሪው ባደረጉት ንግግር የውጭ ዜጐቹ ስራዎቻችሁን ቀሟችሁ አንድ በሏቸው የሚል አንድምታ ያለው ንግግር ለእልቂቱ መነሻ እንደሆነ ብዙዎቹ ይስማሙበታል ።
ከላይ የተገለጹትን ምክንያቶች በሪፖርቱ ያካተተው የደቡብ አፍሪካ የሰብአዊ መብት ኮሚሽን በተጨባጭ ያለው እውነታ ከተገለጸው ተቃራኒ ነው ይላል ። እንደ ኮሚሽኑ ሪፖርት ሌሎች አፍሪካውያን የዜጐችን የስራ እድል ስለመንጠቃቸው መረጃ የሌለ ሲሆን የውጮቹ ዜጐች ይፈጽሙታል የተባለውም ወንጀል ከዜጐቹ ድርሻ አንጻር አነስተኛ መሆኑን ጥናቶች እንደሚያሳዩ ገልጿል ።
የተወሰዱ እርምጃዎች ።
የውጭ ዜጐችን በተለይ አፍሪካውያንን የማግለልና የማጥቃት ዘመቻ በደቡብ አፍሪካ ረዥም ጊዜ ያስቆጠረ ከመሆኑ አንጻር መንግስቱ የተወሰኑ እርምጃዎችን ወስዷል ። የመጀመርያው የውጭ ዜጐችን የመጥላት ስሜት የተቋቋመ ሲሆን ዜጋው ከሌሎች አፍሪካውያን ጋር ተስማምቶ የሚኖርበትን ፕሮግራሞች ለመቅረጽ ሞክረዋል ። ይሁን እንጂ ኮሚቴው ንቁ የሚሆነው ችግሩ ሲከሰት እንጂ በሰላሙ ጊዜ ባለመሆኑ ምንም ሊፈይድ አልቻለም ።
ሌላው እርምጃ በተለያዩ ድርጅቶች የጋራ ስራ የተፈጸሙ የሰላም ግንባታ እንቅስቃሴዎች ናቸው ። መንግስታዊ ያልሆኑ ድርጅቶች የአለም አቀፉ የስደተኞች ድርጅት እና ሌሎች በማህበረሰቡ ውስጥ በውይይት በስልጠናና ማነቃቂያ መርሃ ግብሮች ዜጐች ከሌሎቹ ጋር አብረው እንዲኖሩ መብቶቻቸውንም አውቀው እንዲፈጽሙ ጥረት ተደርጓል ። የአገሪቱ የስደተኞች ጉዳይ የጋራ ብሄራዊ ህብረት በተደጋጋሚ የአገሪቱ ባለስልጣናት እርምጃ እንዲወስዱ ቢጠይቅም አስተያየቱ ሳይፈጸም ቀርቷል ። ህብረቱ ከሰጣቸው መፍትሄዎች መካከል የውጭ ዜጐችን በመጥላት የሚፈጸሙ ጥቃቶችን ከመፈጸማቸው በፊት እንዲለዩና መልስ እንዲሰጡ የፖለቲካ መሪዎች ድርጊቱን በአደባባይ እንዲያወግዙ በህብረተሰቡ ውስጥ እነዚህ አይነት ድርጊቶችን የመከላከልና የግጭት አፈታት ዘዴ እንዲኖር እንዲያመቻቹ ተጐጂዎች ለፍትህ ተደራሽ እንዲሆኑ እርምጃ እንዲወሰድ ቢጠቁምም ተግባራዊ ባለመሆኑ ጥቃቱ ቀጠለ ።
በአገሪቱ የሚታዩ ክፍተቶች ።
በውጭ ዜጐች በተለይም አፍሪካውያን ላይ ከጥላቻ በመነጨ የሚፈጸሙ ጥቃቶችን ወንጀል የሚያደርጉ ህግጋት አገሪቱ አላት ። የአገሪቱ ህገ መንግስት የፈረመቻቸው ስደተኞችን የተመለከቱና አጠቃላይ የሰብአዊ መብት ስምምነቶች ብሄራዊ ህግጋት አሉ ። ይሁን እንጂ ህግጋቱን ተግባራዊ ለማድረግ የሚቀረጹ አሰራሮችና ፕሮግራሞች የውጭ ዜጋ ጥላቻን በአገሪቱ የሚያስቀር አልሆነም ። የሚፈጸሙት መርሃ ግብሮች ቅንጅት የሌላቸውና ድግግሞሽ ያላቸው መጨረሻ ላይ ውጤት ሲያመጡ የማይስተዋሉ ናቸው ። ከሁሉ በላይ እስካሁን በተግባር ሊስተዋል ያልቻለው የፍትህና የተጠያቂነት ጉዳይ ቸል መባሉ ነው ። ወንጀሉን የፈጸሙ ዜጐች የሚጠይቃቸው የለም ። ብዙዎች በተለያዩ ጊዜያት ቢታሰሩም በአጭር ቀናት ቆይታ ይፈታሉ ። የፖሊስ ተቋማቱ የሚሰጡት ምክንያት ወንጀሉን የሚያስረዳ በቂ ማስረጃ የለም የሚል ቢሆንም ተጠቂዎቹ ወደ ህብረተሰቡ እንዲመለሱ ያቀረቡትን የወንጀል ክስ እንዲያነሱ ስለሚገደዱ ነው ። ከዚህ አንጻር በአደባባይ አፍሪካውያንን የገደሉ የቀጠቀጡ ያቃጠሉና የዘረፉ በህግ ሲጠየቁ አንመለከትም ። ለዚህ ነው በርእሳችን የፍትህ አገሯ ወዴት ነው ? በሚል በደቡብ አፍሪካ እየተፈጸሙ ያሉ ጭቆናዎች በአገሪቱ ብሄራዊ መፍትሄ ስለመኖራቸው የተጠራጠርነው ። ይህ አይነት የፍትህ እጦትና የተጠያቂነት አለመኖር በሴቶች ላይ የሚፈጸሙ ወሲባዊ ጥቃቶችም እንዲባባሱ ማድረጉ በስፋት ተዘግቧል ። አንዳንዴም የዙሉ ባህል እንደመከላከያ ቀርቦ ተጠርጣሪዎች ነጻ ይሆናሉ ። ፕሬዚዳንት ዙማ ሳይቀር ሴት በመድፈር ተከሰው የዙሉን ባህል መከላከያ አድርገው ነጻ መውጣታቸው ይታወሳል ። ዙማ በጊዜው ለፍርድ ቤት አቅርበው ተቀባይነት ያገኘው መከላከያ ሴትዮዋ ኤችአይቪ በደሟ ውስጥ ቢኖርም ሰውነቷን ገልጣ ፕሬዚዳንቱን በወሲብ እየተፈታተነች ዝም ብሎ ማለፍ ለዙሉ ወንድ አይቻለውምና ዝም ብሎ ማለፉም ደፈረኝ በማለት መጮህን ያስከትላልና በፈቃድ ያለ ኮንዶም ወሲብ መፈጸማቸውን ለፍርድ ቤቱ በዙሉ ቋንቋ መናገራቸውን ልብ ይሏል ።
የቀረው መፍትሄ ምንድን ነው ?
የደቡብ አፍሪካ መንግስት በሰሞኑ በተፈጸመውም ቢሆን ፈጣን ምላሽ አልሰጠም ። እስካሁን በየአመቱ ከተፈጸሙት ለመረዳት የአገሪቱ ፍርድ ቤቶችም ለውጭ ዜጐቹ ተደራሽ አይደለም ። ጉዳዩ ወደ ፖሊስና ፍርድ ቤት አይደርስም ቢደርስም ተጠቂዎቹ አቤቱታቸውን እንዲተው ይገደዳሉ ካልተውም በሙስና የሚታማው የፍትህ ስርአታቸው ዜጐቹን ተጠያቂ ላያደርግ ይችላል ተጠያቂ ቢያደርግም ቅጣቱ ወጥነት ያለውና አስተማሪ ላይሆን ስለማይችል አገሮች ዜጐቻቸውን ለመጠበቅ ጉዳዩን በአለም አቀፍ ህግና በዲፕሎማሲ ያላቸውን አማራጭ በፍጥነት ሊጠቀሙ ይገባል ። ከሌሎቹ ተሞክሮ ብንጀምር ናይጄሪያ ለምሳሌ አምባሳደሯን ወደ አገሯ እንዲመለስ ጠርታለች ። ይህም ደቡብ አፍሪካን ያስደነገጠና የሁለቱን አገሮች የዲፕሎማቲክ ግንኙነት ዝቅ ወዳለ ደረጃ ሊወስደው እንደሚችል ያሰጋል ። አገሮች በዜጐቻቸው ላይ ጥቃት ሲደርስና የሚኖሩበት አገር የወሰደው እርምጃ አጥጋቢ ባልሆነ ጊዜ አምባሳደሮቻቸውን እንዲመለሱ ይጠይቃሉ ። በኢንዶኔዥያ በሞት ከተቀጡ ዜጐቻቸው ጋር በተያያዘ በዚህ ሳምንት አውስትራሊያና ብራዚል አምባሳደሮቻቸውን መጥራታቸውን ልብ ይሏል ።
ከዚህ በሳሳ መልኩም ቢሆን አገሮች ስለተፈጸመው ድርጊት ማብራሪያ ከኤምባሲው መጠየቅ ለተፈጸመው ጥቃት ምን ብሄራዊ መፍትሄ እየተወሰደ እንደሆነ መረጃ እንዲሰጡ መጠየቅ ድርጊቱን በአደባባይ ማውገዝ ዜጐችን ወደ አገራቸው እንዲመለሱ ማድረግ ዲፕሎማቲካዊ መፍትሄዎች ናቸው ። በዚህ ረገድ ማላዊ ከሁሉም ቀድማ አገሪቱ ውስጥ ለጥቃት የተጋለጡትን ለመመለስ ያደረገችው ሙከራ ተጠቃሽ ነው ።
በአለም አቀፍ ህግ ሊኖሩ የሚችሉ መፍትሄዎች መጠቀም ሌላው አማራጭ ነው ። የናይጄሪያው የሲቪክ ማህበር የአለም አቀፍ ፍርድ ቤት አቃቤ ህግ የዙሉ መሪ ባደረጉት ንግግር ለናይጄሪያውያንና ሌሎች አፍሪካውያን መሞት መሰደድና በፍርሃት መኖር መንስኤ በመሆናቸው እንዲጠየቁ ሌሎችም ሃላፊ እንዲሆኑ ክስ እንዲቀርብባቸው መጠየቃቸው ይህንኑ መፍትሄ ለመጠቀም ነው ። የአለም አቀፉ የወንጀል ፍርድ ቤትም ጉዳዩን እንደሚያጣራው ለመገናኛ ብዙሃን መግለጹ መንግስታዊ ያልሆነው የናይጄሪያ ድርጅት ውጤት እንደሆነ ልብ ይሏል ።
ደቡብ አፍሪካ ለውጭ ዜጐች ጥበቃ የሚሰጡ አለም አቀፍና አህጉራዊ ስምምነቶችን የፈረመች በመሆኗ አገሮች የዜጐቻቸው ሞትና ጥቃት የንብረት ዘረፋና በስጋት መኖር እንዲጣራ የስምምነቶችን መፈጸም ለሚከታተሉ ተቋማት አቤቱታ ሊያቀርቡ ይችላሉ ። መንግስት በስምምነቶቹ አፍሪካውያኑን የመጠበቅ ግዴታውን አለመወጣቱ በተረጋገጠ መጠን ካሳ እንዲክስ የወንጀል ክስ በፈጻሚዎቹ ላይ አቅርቦ ውጤቱን እንዲገልጽ ወዘተ ሊጠየቅ ይችላል ። ይህም እስካሁን ከደረሰባት ኢኮኖሚያዊና ማህበራዊ ኪሳራ ደቡብ አፍሪካ ፖለቲካዊ ኪሳራ እንዲደርስባት ጫና ይበዛባታል ።
መንግስት ስለቁጥራቸው ማንነታቸውና ስለደረሰባቸው ጥቃት የገለጸው ዝርዝር መረጃ ባይኖርም ኢትዮጵያውያን በደቡብ አፍሪካ በጥላቻ እልቂት መሞታቸው መጠቃታቸው መዘረፋቸውና በስጋት መኖራቸው የታመነ ነው ። መንግስት ድርጊቱን አውግዟል የተወሰኑትንም ለማምጣት እርምጃ እንደሚወስድ ተናግሯል ። ይህ ብቻ ግን በቂ አይሆንም ። ሌሎች ዲፕሎማቲካዊና የአለም አቀፍ ህግ የሚፈቅዳቸውን መፍትሄዎች ለዜጐቹ ሊወስድ ይገባል ። የበጐ አድራጐት ድርጅቶች በህግ በተዳከሙበት በእኛ አገር እንደ ናይጄሪያውያኑ ከመንግስት ጐን የዜጐችን መብት የሚጠብቅ አለመኖሩ የመንግስትን ግዴታ ያከብድበታል ።
አለም ፍትህ አጥታለች ። የአሜሪካ የህግ ስርአት ለጥቁሮች አልተመቸም ምእራባውያን በጥቁር ተጫዋቾች ላይ በዘረኝነት ማሳቀቃቸው ጨምሯል ። በሶሪያና በኢራቅ የሰዎች ደም አፋሽ አጥቷል ። በሳውዲ በየመን በሊቢያ በደቡብ አፍሪካ የዜጐቻችን ህይወት/ደም ዋጋ አጥቷል ። የፍትህ አገሯ ወዴት ነው ? ማደሪዋስ ከወዴት አለ ? ሉላዊነት ሰብአዊነትና ዘመናዊነት መልስ ያላገኙለት ከባድ ፈተና ። ዘላቂው መፍትሄ ከላይ ቢሆንም ፍትህ በአደባባይ በሚጓደልባት በዚህች አለም በፍትህ ሳምንት በዜጐቻችን ላይ የደረሰው እልቂት መፍትሄ የሚያገኝበት ህጋዊ አማራጭ ላይ በመምከር ፍትህ እንዲያገኙ መጣር ይገባል ። በአገር ውስጥ ያለውን የፍትህ መጓደል ግን አገራችን ውስጥ እየኖርን እንተቸዋለን እንዲለወጥም ውትወታ እናደርጋለን ።
ከአዘጋጁ ጸሀፊው የህግ ጠበቃና አማካሪ ሲሆኑ በኢሜይል አድራሻቸው ማግኘት ይቻላል ።
