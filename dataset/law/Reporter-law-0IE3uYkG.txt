ሁሉም የሚኮመኩመው ሚዲያ ዛሬም ሹክሹክታ ነው ።
በአብዱ አሊ ሂጅራ ።
ሀሳብን የመግለጽ ነጻነት የመንግስታቱ ድርጅት ዋና ባለአደራና ተጠሪ ዩኔስኮ ነው ። ዩኔስኮ ማለት የተባበሩት መንግስታት ድርጅት የትምህርት የሳይንስና የባህል ድርጅት ነው ። አገራችን የተባበሩት መንግስታት ድርጅት አባል ከአባልም መስራች አባል ናት ። ከዚህም በላይ የተባበሩት መንግስታት ድርጅት የትምህርት የሳይንስና የባህል ድርጅት ብሄራዊ ኮሚሽንን በኢትዮጵያ በህግ ያቋቋመች አገር ናት ። የዩኔስኮን የኢትዮጵያ ብሄራዊ ኮሚሽን ያቋቋመውና ከጥር 23 ቀን 1961 አ.ም ጀምሮ የጸናው ይህ ህግ የሆነ ራሱን ችሎ ብሄራዊ ኮሚሽን የተቋቋመለት ሌላ አካል ኢትዮጵያ ውስጥ ያለ አይመስለኝም ። የዩኔስኮ ብሄራዊ ኮሚሽን ብቸኛው ነው ።
የዩኔስኮ ብሄራዊ ኮሚሽን አቋቋምና የዋና ዋና የስልጣን አካላቱ አወቃቀር አጉልቶ እንደሚያመለክተው የዩኔስኮ የትምህርት ጐን ከሌሎች የሳይንስና የባህል የበለጠና የገነነ ስፍራ ነበረው ። የማቋቋሚያ ህጉ ግን ዩኔስኮ እያደገና እየበለጸገ ሄዶ ዛሬ በደረሰበት የእድገት ደረጃ ላይ ስራዬ ብሎ የሚሯሯጥበትን የኢንፎርሜሽን ጉዳይ አላወቀም የሚል አይደለም ። ለዚህም የብሄራዊ ኮሚሽኑን የማቋቋሚያ ህግ መግቢያ ልብ ብለን እንመልከት ።
አለም በትምህርት በሳይንስና በባህል ረገድ የሚያደርገውን ጠቃሚ እርምጃ ህዝባችን ለአእምሮው ማጐልመሻና ለኑሮው ማዳበሪያ እንዲያውለውና እንዲሁም ኢትዮጵያ በትምህርት በሳይንስና በባህል ረገድ ስለምታደርጋቸው እርምጃ መረጃዎች በሚገባ እንዲሰበሰቡ እንደጠበቁና ለአለም እንዲሰራጩ ለማድረግ የዘወትር አላማችንና ሀሳባችን ስለሆነ ይላል ።
በማቋቋሚያ ህጉ የተገለጸውና እኛም ያሰመርንበት መረጃ በሚገባ የመሰብሰብ የመጠበቅና የማሰራጨት ጉዳይ በማቋቋሚያ ህጉ የተገለጸበት መልክ ኢትዮጵያ ለአለም ስለእድገቷ ለምታሰራጨው መረጃ ቢያደላም የዩኔስኮ ዋና ስራና ተግባር በዚሁ በኢንፎርሜሽን ነጻነት ላይ ያነጣጠረና ያተኮረ ነው ። የመንግስታቱ ድርጅት የትምህርት የሳይንስና የባህል ድርጅት የተመድ የሀሳብን የመግለጽ ነጻነት ዋና እንደራሴና ባለአደራ ነው ብለናል ። የኢንፎርሜሽን ነጻነት መሰረታዊ ሰብአዊ መብት ነው ። ተመድ ለታመነባቸውና ለተፈጠመባቸው ነጻነቶች ሁሉም ማመሳከሪያና መለኪያም የኢንፎርሜሽን ነጻነት ነው ያለውም የመንግስታቱ ድርጅት ራሱ ገና ከመነሻውና ከጅምሩ እ.ኤ.አ በ1946 አ.ም ነው ። እ.ኤ.አ የ1948 የዩኒቨርሳል ዲክላሬሽንና የሲቪልና የፖለቲካ መብቶች አለም አቀፍ ኮቨነንት አንቀጽ 19 ድንጋጌዎች ምንጭና መነሻም ይኸው የኢንፎርሜሽን ነጻነት ነው ።
የኢንፎርሜሽን ነጻነት የዘንድሮው የአለም የፕሬስ ቀን ማቀንቀኛ ሃይለ ቃል ነበር ። እ.ኤ.አ በ2015 መጨረሻ በ11ኛው የኖቬምበር ወር ውስጥ የዩኔስኮ አባል አገሮች ባደረጉት ስምምነት መሰረት ሴፕቴምበር 28 ወይም መስከረም 18 ላይ ተመድ የሚያከብረው አዲስ አለም አቀፍ ቀን ይቋቋማል ። ይህም ኢንፎርሜሽን የማግኘት አለም አቀፋዊ ቀን ይባላል ።
በዩኔስኮ ፊታውራሪነት በመንግስታቱ ማህበር ስርአት ውስጥ የሚከበሩት ተመሳሳይነት ያላቸው ጉዳዮች ግን የፕሬስ ነጻነት ቀንና አሁን አዲስ የተጨመረው የኢንፎርሜሽን ነጻነት ቀን ብቻ አይደለም ። በጣም በርካታ ናቸው ። በአውሮጳውያን ወራት ቅደም ተከተል መሰረት የአለም የሬዲዮ ቀን የካቲት 6 ላይ ይውላል ። ሬዲዮና ወደኋላ በተራው የምናገኘው የአለም የቴሌቪዥን ቀን የሚያከብረው ቴሌቪዥን ፕሬስ ቀንም ውስጥ አሉ ። የካቲት 14 የአፍ መፍቻ ቋንቋ ይፋለስብናል እንጂ ሚያዝያ 22ም አለም አቀፍ የጃዝ ቀን ነው ።
የኢትዮጵያ ህገ መንግስት በአንቀጽ 28 ውስጥ በሰብእና ላይ የሚፈጸሙ ወንጀሎች ብሎ ለይቶ ያወጣቸው አይነት ወንጀሎች አሉ ። ለምሳሌ ህገ መንግስቱ የዘር ማጥፋት ወንጀልን ያለ ፍርድ የምት ቅጣት እርምጃ መውሰድ በአስገዳጅ ሰውን መሰወር ጠቀሜታው በተጨማሪ/ወይም ከዚህ ጐን ለጐን በድብቅ የተፈጸመውን ማን አባቱ ያውቃል ተብሎ የተከናወነውን አገር እንዲያውቀው ያደርጋል ። ወንጀል ፈጽመው ሳይጠየቁ መኖር አይቻልምን ይሰብካል ።
ሚያዝያ ወር ውስጥ የመጻህፍትና የኮፒ ራይት ቀን የሚውሉ በአላት ናቸው ።
በሚገርም አጋጣሚ ግንቦት 13 ቀንና ግንቦት 14 እንደ ቅደም ተከተላቸው የብዝሃነት ቀን ናቸው ። የመጀመርያው የባህል ብዝሃነት ቀን ሁለተኛው የህይወታዊ ሀብት ብዝሃነት ቀን ወይም የብዝሃ ህይወት ቀን ። ለሁለቱ የተሰጠው ትኩረትና የመታመን ልክ ግን የሚያስተዛዝብ ነው ። ብዝሃ ህይወትን የመንከባከብ የማበልጸግና የመጠበቅ ጉዳይ በአንጻራዊነት ያስቀናል ። የኢትዮጵያ የብዝሃ ህይወት ጸጋ ለአገርና ለህዝቦቿ ጥቅምና ብልጽግና ይውላል ብሎ ያምናል ። ስለዚህም የአደይ አበባም የጽጌረዳ አበባም እኩል ህልውና እኩል ጥበቃ አላቸው ይላል ። የባህልና የአመለካከት ብዝሃነት የንቅናቄው ጐራ ግን ከዚህ የተለየ ነው ። ተቃራኒም ነው ። መጀመሪያ ነገር ጽጌረዳ አበባ እንጂ አደይ አበባ ብሎ ነገር የለም ይላል ። አለዚያም አደይ አበባ ጽጌረዳ አበባ ካልሸተተ አትኖርም ይላል ። የ ብዝሃነት ስም በሚነገድበት ቦታ ሁሉ የተለየ ሀሳብ ቦታ የለውም ።
ጳጉሜን የሚከበረው የመሰረተ ትምህርት ቀን መስከረም 18 ቀን ሁሉ ይህንን ያልነውንና የተባለውን ሀሳብን የመግለጽ ነጻነትን አንድ ወይም ሌላ ገጽታ ወይም ጐን የሚያከብሩ ጠቀሜታውን ደጋግመው እየወቀጡ የሚያስተምሩ ናቸው ።
ኖቬምበር 2 በፍጹም አይቻልም ያለው በጋዜጠኝነት ላይ የሚሰራ ወንጀል የአንድ ሰው ብቻ ጥቃት አይደለም ። ራሱን ንግግርን ሀሳብ መግለጽን ለጋዜጠኛ መናገርን የጋዜጠኛ ምንጭ መሆንን ኢንፎርሜሽንን ስለሚያጠቃ ነው ። በዚህ ላይ የሚፈጸም ወንጀል ነው ብሎ ነው ።
የዘንድሮው የፕሬስ ነጻነት ቀን ዋና መሪ ቃል ኢንፎርሜሽን መሰረታዊ ነጻነት ነው የሚል መሆኑን መስከረም 18 ደግሞ ከዚህ በኋላ በየአመቱ የሚከበር የኢንፎርሜሽን ነጻነት ቀን ሆኖ መወሰኑን አይተናል ። የፕሬስ ነጻነትንና የኢንፎርሜሽን ነጻነትን ግንኙነት ይበልጥ ጠጋ ብለን መመርመር ያስፈልገናል ።
የኢንፎርሜሽን ነጻነት በገዛ ራሱ ምክንያት መሰረታዊ ነጻነት ነው ። ሰብአዊ መብትም ነው ። በገዛ ራሱ ምክንያት ማለት ሌላ ምንም በውጤትነት የሚያስከትለው ፋይዳና ጠቀሜታ መኖሩን ማስመስከር ሳይኖርበት ማለት ነው ። የኢንፎርሜሽን መብትና ነጻነት ሰባ ካልተበላ ምን ሊረባ አይባልም ማለት ነው ። በገዛ ራሱ ምክንያት ብቻ መብትና ነጻነት ነው ማለት ትርጉሙ ይኸው ነው ። በገዛ ራሱ ምክንያት ብቻ ማለት ግን ሌላ ጥቅም የለውም ማለት አይደለም ። የተባበሩት መንግስታት ድርጅት ገና ከጅምሩ እ.ኤ.አ በ1946 ጉባኤው ።
ያለው ሌላ ጥቅሙም የገዘፈና የማይተካ በመሆኑ ነው ።
የኢንፎርሜሽን ነጻነት ሰፋ ካለው ሀሳብን ከመግለጽ ነጻነት ጋር በተፈጥሮውና በባህርይው የተሳሰረ መሰረታዊ ነጻነትና ሰብአዊ መብት ነው ። ኢንፎርሜሽን የመሻትንና የመቀበልን መብት ያካትታል ። እንዲሁም ኢንፎርሜሽን የማሰራጨት መብትን ሙሉ ያደርጋል ። ኢንፎርሜሽን የማቀበል የመስጠትና የማሰራጨት መብት ማለት በፕሬስ ነጻነት መብት አማካይነት ኢንፎርሜሽንን አደባባይ የማውጣት ነጻነት ማለት ነው ።
እስቲ የአንቀጽ 29 ድንጋጌን ቃል በቃል እንመልከት ። አንቀጽ 29 ማንኛውም ሰው ያለምንም ጣልቃ ገብነት ሀሳቡን የመግለጽ ነጻነት አለው ይላል ። ቀጥሎ ይህ ነጻነት ይልና ሀሳብን የመግለጽ ነጻነትን ትርጉም ይደነግጋል ።
ይህ ነጻነት ይልና ይጀምራል ።
ይህ ነጻነት በአገር ውስጥም ሆነ ከአገር ውጪ ወሰን ሳይደረግበት በቃልም ሆነ በጽሁፍ ወይም በህትመት በስነ ጥበብ መልክ ወይም በመረጠው በማንኛውም የማሰራጫ ዘዴ ማንኛውንም አይነት መረጃና ሀሳብ የመሰብሰብ የመቀበልና የማሰራጨት ነጻነቶችን ያካትታል ይላል ።
በዚህ ትርጉም መሰረት ሀሳብን የመግለጽ ነጻነት የኢንፎርሜሽን ነጻነት ነው ። ኢንፎርማሽን የመሻትና የመሰብሰብ የመቀበል ኢንፎርሜሽን የመስጠትና የማሰራጨት መብት ነው ። ማንኛውንም አይነት ኢንፎርሜሽንንና በማንኛውም የማሰራጫ ዘዴ ማለት ነው ።
ስለዚህም የኢንፎርሜሽን ነጻነት በአንድ ህብረተሰብ ውስጥ የሚገኘውን የክፍትነትና የግልጽነት ደረጃ መለኪያና ማሳያ ነው ።
የኢንፎርሜሽን ነጻነት መብት በመንግስት ወይም በመንግስት አካላት እጅ የሚገኝ ኢንፎርሜሽንንና እሱን ማግኘትን በሚገዛው የህግ ማእቀፍ ውስጥ ያለውን የኢንፎርሜሽን ነጻነት መብት ብቻ የሚመለከት አይደለም ። በዚህ ውስጥ የሚገኘውም የነጻነቱ ዳር ድንበር እየሰፋና እየተስፋፋ ነው ። ለምሳሌ የአፍሪካ የሰብአዊና የህዝቦች መብት ኮሚሽን ያወጣው እ.ኤ.አ የ2012 ኢንፎርሜሽን የማግኘት ሞዴል ህግ በግለኛ እጆች የሚገኙ በየትኛውም መብት ለመገልገል ወይም ይህንኑ መብት ለመከላከል የሚረዱ መረጃዎች የማግኘት መብትንም ያካትታል ። አንደኛው የኢንፎርሜሽን ነጻነት መብት አይነት ይሄ ነው ።
ሁለተኛውና ሰፋ ያለው የኢንፎርሜሽን ነጻነት መብት ከመንግስት ውጪም ያለውን በሌሎችም እጅ ጭምር የተያዘውን ወይም እነሱ ጋ የሚገኘውን ኢንፎርሜሽን ማግኘት ብቻ ሳይሆን ይህ ኢንፎርሜሽን በነጻ መንሸራሸሩንና እንደ ልብ መናኘቱን የሚመለከተው ነው ።
ይህንን ሰፋ ያለውን የኢንፎርሜሽን ነጻነት መብት በተለይ በመንግስት ላይ ከተቋቋመ ግዴታ አንጻር በሶስት ፈርጅ ከፍሎ ማየት ይቻላል ።
አንደኛው በመንግስት ላይ የተጣለው የመንግስት ግዴታ የመከልከል ግዴታው ነው ። ራሱ የማክበር ግዴታው ነው ። ተከልከል ተከልክለሃል መባሉ ነው ። ይህ ግዴታ የሚመነጨው ማንም ሰው ያለመንግስት ጣልቃ ገብነት ኢንፎርሜሽን የመቀበልና የማስተላለፍ የማሰራጨት ነጻነት ስላለው ነው ። በዚህ ትርጉምና አንድምታ መሰረት መንግስት አሉታዊ ግዴታ አለው ማለት ነው ። ሳንሱር በማንኛቸውም ስምና መልኩ ክልክል ነው ማለት የዚህ ግዴታ ዋነኛ ማቋቋሚያ ነው ።
ሁለተኛው ዘብ የመቆም የመንግስትን ግዴታ የሚያቋቁመው ነው ። የመንግስት የማስከበር ግዴታ ነው ። በዚህ መሰረት መንግስት ሌሎች ግለሰቦችና መንግስታዊ ያልሆኑ ቡድኖች በሰዎች የኢንፎርሜሽን ኮሙዩኒኬሽን ውስጥ ጣልቃ እንዳይገቡ የማድረግ ሌሎችን የመከልከል የህግና የህግ ማስፈጸም እርምጃ እንዲወሰድ የሚያስገድድ አዎንታዊ ግዴታ አለበት ።
ሶስተኛው የመንግስት ግዴታ ከመንግስት የግልጽነትና የተጠያቂነት ግዴታ የሚመነጨው በመንግስት እጅ የተያዘ ኢንፎርሜሽንን የመስጠት ግዴታ የሚያቋቁመው ነው ። ኢንፎርሜሽን የማግኘት መብት ህግ ፋይዳ እዚህኛው የመንግስት ግዴታ ውስጥ የሚታቀፍ ነው ።
በዚህ መሰረት ለምሳሌ በኢትዮጵያ ውስጥ የሚገኘው የኢንፎርሜሽን ነጻነትን የሚመለከተው ህግ የኢንፎርሜሽን ነጻነት ህጉ ብቻ አይደለም ። በአዋጅ ቁጥር 590/2000 ውስጥ የተካተተው የመረጃ ነጻነት ህግ የሚገዛው በመንግስት እጅ ያለን ኢንፎርሜሽን የማግኘት የነጻነቱን አንድ ገጽታ ብቻ ነው ።
የኢንፎርሜሽን ነጻነት በመንግስት እጅ ያለ ኢንፎርሜሽን ከማግኘት በላይ የሰፋ የኢንፎርሜሽን በነጻ የመንሸራሸርና የመናኘት ጉዳይ የሚመለከት ነው ። በሌሎች ዘርፎችም አውቀንም ሆነ ሳናውቅ የምንወስዳቸው እርምጃዎች የኢንፎርሜሽን ነጻነት የአገር ከባቢ አየር ላይ ተጽእኖ አላቸው ። የኮፒ ራይት ህጉን ከተወሸቁበት ጥልቅ የዘፈንና የካሴት ጉድጓድ ውስጥ ሆነው አለምንና ኢትዮጵያን በጉድጓዱ አፍ ስፋት ልክ ብቻ የሚያዩ ዘፋኞች የሚመኙትና ይሆንላቸው ዘንድ የሚማጠኑት የኮፒ ራይት ህጉ አፈጻጸም በጣም አደገኛ ነው ። በመንግስታዊ የመገናኛ ብዙሃን የሞኖፖል ባለመብትነት ምክንያትና በሌሎችም ጭምር የአገሪቷ የድራማና የሲኒማ ኢንዱስትሪ ንጉሰ ነገስት ሆነው የኖሩት ሰዎች በሳተላይት ቴሌቪዥን ላይ የሚያቀርቡትን አቤቱታ ሰምቶ ኢትዮጵያን እንደገና የረሷትን ሰዎች የረሳች አገር ማድረግ መሞከር በኢንፎርሜሽን ነጻነታችን ላይ የሚታይ አለማወቅም ጉዳትም ነው ።
የኢሚግሬሽንና የቪዛ ህጋችንና አሰራራችን የጋዜጠኞች እንቅስቃሴ ላይ ተጽእኖ ካለው የጉምሩክ ህግና አሰራርም ይህንን ከቁጥር ያላስገባ ከሆነ አገር ስለተሟላ ቀርቶ ስለሚያበረታታ ስለተጀመረ የኢንፎርሜሽን ነጻነት ማውራት አትችልም ።
የዛሬ 25 አመት ናሚቢያ ዊንድሆክ ላይ በዩኔስኮ አማካይነት የተጠራው የአፍሪካ ጋዜጠኞች ስብሰባ እ.ኤ.አ ከ1993 ጀምሮ በየአመቱ ለሚከበረው የአለም የፕሬስ ነጻነት ቀን መነሻና ምክንያት ሆኗል ። ኢትዮጵያም ውስጥ በአሉን በየአመቱ ማክበራችን አልቀረም ። በየአመቱ ያምጣህ እያልን ይህንን ሁሉ ጊዜ በአሉን እያከበርን ግን የፕሬስ ነጻነቱን ቀን ጸንሶና ወልዶ ለዚህ ክብር ያበቃው የዊንድሆኩ ጉባኤ ያሳለፈው ውሳኔ ዛሬም ኢትዮጵያ ውስጥ የጥበባችን መጀመርያ አልሆነም ። ስለወሬው መስማትም እንጠራጠራለን ።
ናሚቢያ ዊንድሆክ ላይ አፍሪካ በገዛ ራሱ የሚያዝ ፕሬስ ወይም ሚዲያ ያስፈልጋታል ተባለ ። በገዛ ራሱ የሚያዝ ቀረጦች መሆናቸው ታወቀ ። ጥናቱና ትግሉ እንዲቀጥል ተወሰነ ። የፕሬስ ነጻነት በአልን የማክበርም ትርጉም ይሄው መሆኑ ተበየነ ። ይህን አገናዝቦ በዘርፍ በዘርፉ ተደራጅቶ ወይም ተቧድኖ የቤቱን ችግር አጥንቶ የሚያቀርብ ጠፍቶ እነሆ 25 አመት ሞላ ። ዛሬም ኢትዮጵያ በራሱ የሚያዝ የቴሌቪዥን ጣቢያ ቀርቶ ጋዜጣ እንን የላትም ። ይሄ ጋዜጣ ራሱ ባለስንት ገጽ መሆን እንዳለበት የኮፒዎቹን ብዛት ሌላው ቀርቶ ማተሚያ ቤት የሚገባበትን ቀን የሚወስነው ከጋዜጣው አስተዳደር ውጪ ያለ ሌላ አካል ነው ። ማተሚያ ቤቱ ነው ። ከማተሚያ ቤት የሚወጣበትንም ጊዜ የሚወሰነው ያው የማተሚያ ቤቱ የመሳሪያ ጤንነትና ደህንነት ሁኔታ ነው ። የዚህ ሁኔታ ደግሞ በጣም ተለዋዋጭ ነው ። እንዲህ ያለ ተለዋዋጭ ነገር በአገር ምድሩ የለም ። አንዴ ሰው አንዴ አፈር የሚሉት ነው ። ሰው ሲሉት አፈር አፈር ሲሉት ሰው ይሆናል ።
በአገራችን የአሳታሚ ድርጅቶች ክፍል ስራቸውን የሚሰሩት ቡኮ ወይም ሊጥ ተሸክሞ መብራት ወዳለበት ቦታ እንደሚንከወከው ቤተሰብ ሌላ ቦታ ነው ። የቤተሰቡ ጉዳይ ጊዜያዊ ችግር የሚባል ነው ። የመብራትና የሃይል መልካም አስተዳደር ችግር እስኪወገድ ድረስ ነው ። የአሳታሚዎች ወይም የፐብሊሽንግ ሀውስስ ነገር ግን ጭራሽ የተለየ ነው ። ሊጡን እስከማዘጋጀት ድረስ ያለው የስራ ክፍል አንድ ርሱን የቻለ የስራ ፈቃድ ከዚያ በኋላ ያለው የምጣድ ባለቤት ሆኖ እንጀራውን ጋግሮ የማውጣት የስራ ክፍል ሌላ ፈቃድ ያስፈልገዋል እንደማለት የተለያየና የተነጣጠለ ነው ። ችግሩ ግን በዚህ ብቻ የተወሰነ አይደለም ። ለምን ለአንድ የስራ አይነት ሁለት ፈቃድ አወጣለሁ ? የማለት የኩራትና የእምቢተኝነት ጉዳይ አይደለም ። ለዚህ የሚያበቃው ህግ የአይን ብርሃንና የእግር መንገድ የማይታወቅ መሆኑ ነው ።
ለ17 አመታት ለግል የተከለከለው ለመንግስት ብቻ የተከለለው የጋዜጣና የመጽሄት ስራ ለግል የተፈቀደው በ1985 አ.ም ነው ። ትልቅ እርምጃ ነው ። በተለይም በጻፍክ ብቻ ሳይሆን አነበብክም ተናገርክ ብቻ ሳይሆን ሰማህም እስከ ሞት ድረስ በሚያስቀጣበት አገር አዲስ ምእራፍ ነው ። የኢትዮጵያ የዴሞክራሲ ስርአት ግንባታ የደረጃ መለኪያ ግን በጭራሽ ደርግ መሆን የለበትም ።
ከ1985 አ.ም ጀምሮ በተጓዝንበት ረዥም የዘጭ እምቦጭ ዘመን ውስጥ ስርጭቱ ለአንድ የተወካዮች ምክር ቤት የምርጫ ክልል ህዝብ የሚዳረስ ጋዜጣ ቀርቶ የጋዜጦች ድምር ባለቤት ለመሆን አልታደልንም ። የስርጭት ጉዳይ ብቻ ሳይሆን ሀሳብን የመግለጽ ነጻነት ራሱ ገና አልገባንም ። የተለየና የሚቃረን ሀሳብን የማቅረብ ነጻነትን የማክበር ጥቅሜ ብሎ ማድመጥን መከራከርንና ቅያሜ ሳይዙ ቂም ሳይቋጥሩ መለያየትን ገና አለመድንም ። ከመሃይም እስከ ምሁር ከተራ ስራ አጥ እስከ መንግስት ሹማምንት የሚገለገሉበት ሰፊ ተጠቃሚ ያለው ሚዲያ ዛሬም ሹክሹክታ ነው ። ይህንን ጐዶሏችንን ካላሟላን የበዙ የተባዙ የተዥጉረጐሩ ፕሬሶች ኢትዮጵያን ካላጥለቀለቁ በቀር አፋችንን ሞልተን ስለነጻ ፕሬስ በኢትዮጵያ ማውራት ይቸግረናል ። በዚህ ረገድ ኋላ የቀሩ ውራዎች ብንባል ይገባናል ።
ክርስቲያን ኦማንፑር ጋዜጠኛ ነች ። የተባበሩት መንግስታት ድርጅት የትምህርት የሳይንስና የባህል ድርጅት ልዩ አምባሳደርም ነች ። ጋዜጠኛነትንና አምባሳደርነትሽን ምን አገናኘው ተብላ እ.ኤ.አ በ2016 የፕሬስ ቀን በአል አጋጣሚ ተጠየቀች ። የምን ባህል ነው ? የምን ትምህርት ነው ? የምን ሳይንስ ነው ? ያለ ሁሉም አይነት ሙሉና ነጻ የሀሳቦች የዝንባሌዎች ፍጭትና መንጓለል ? ብላ መለሰች ።
እንዲህ ያለ ሀሳብና መረጃ በነጻ የሚንሸራሸርበት የሀሳብና የኢንፎርሜሽን ሸመታው የደራበት ገበያ ሳንመሰርት ስለ ተመዘገበ ድል ባናወራ ይሻለናል ።

