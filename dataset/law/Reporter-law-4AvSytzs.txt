አገር ላጋጠማት ችግር ምን መደረግ አለበት ?
በገነት አለሙ ።
አገራችን ባልተጠበቀ በሚደንቅ በሚያሳሳና በሚያሳስብ የለውጥ ምእራፍ ውስጥ ገብታለች ። አዲሱን ምእራፍ ያልተጠበቀ የሚያደርገው ከኢትዮጵያ ህዝቦችና ወጣቶች ትግልና ከገዥው መንግስት የረገጣና የድቆሳ መስተጋብር ውስጥ ተፈልቅቆ የወጣ በመሆኑ ነው ። ለውጡን የሚያስደንቅ የሚያደርገው ደግሞ የለውጥ ሃይሉ ቅንብር ነው ። የለውጥ ሃይሉን ቦታ የያዙት ከኢህአዴግ ከራሱ ውስጥ የተመዘዙና ከተቃዋሚ ውስጥ የተፈለቀቁ የዴሞክራሲ ወገኖች ከኢትዮጵያ ህዝቦችና ወጣቶች ጋር አንድ ላይ ገጥመው ነው ።
ለውጡን እጅግ በጣም አሳሳቢ የሚያደርገው ደግሞ አሁን አገራችን ውስጥ በየቦታውና በየቀኑ የሚታየውን አለመረጋጋት መፈናቀል ውድመት ጥቃት ሁከትና ግርግር እያመነጨ የሚዘረግፈው ሁኔታችንና አሰላለፋችን ነው ።
የለውጥ ተቃዋሚዎች መፈክርና አላማ እንዲሁም ዝርዝር ምክንያት ገና ፈርጦ የወጣ ባይሆንም የዚህ ጐራ ችግር ለ እናሸንፋለን አንጠራጠርም ብቻ የሚተው ቀላልና ተራ ነገር አይደለም ። የተጀመረውን ለውጥ አሳሳቢ የሚያደርጉትና ለአደጋም ያጋለጡት የለየላቸው የለውጥ ተቀናቃኞች ብቻ አይደሉም ። በለውጥ ፈላጊውም ረድፍ ውስጥ ኢህአዴግን በመቀበል የተጠመዱና በዚህ የሰከሩ የለውጡን ዋነኛ ባህሪና ጸጋ ማለትም በህገ መንግስቱ ውስጥ ሆኖ ለውጥ ማራመድንና ማምጣትን ስለዚህም ህገ መንግስቱን የሚቃወሙ ትርጉም ስለሌለውና ህገ መንግስቱን አሽቀንጥረው ካልጣሉት በስተቀር እውን ስለማይሆነው የሽግግር መንግስት የሚያወጉ የለውጡ አደጋዎች አሉ ።
ይህ ብቻ አይደለም በደም ፍላት ከታወረና ከሰከረ ጥቃትን ጥላቻን ውድመትን የትግል ዘይቤው ካደረገ አፍላ ጊዜ ውስጥ ወጣን ብንልም ህግ የማስከበር ተግባር በጉልበተኞች እጅ ሲገባ በአይናችንና በህይወት ጭምር እየመሰከርን ነው ። ህገወጥነትን ለመግታት መንግስት የሚወስደው እርምጃ የፈራ ተባ የግብር ይውጣ የዘፈቀደ ስራ ሆነ እያልን አሁንም መስጋታችንና ማማረራችን ሳያንስ የመንግስት የህግ አስከባሪነት እርምጃ የራሱንም የህግ አክባሪነት የውሃ ልክ አስገምቶና አስገምቶ የፍትህ ስርአቱ በአጠቃላይ ማፈሪያ መሆኑ ሳይበቃ ግለሰቦች በዚህ ግርግር ውስጥ ከህግ በላይ ሲሆኑ አጼ በጉልበትነታቸውን ሲያውጁ ከዚያም አልፈው እንደ ግል ኩባንያ እናዝበታለን የሚሉን የብሄር ብሄረሰብ ህዝብ የራስን እድል በራስ የመወሰን እስከ መገንጠል ያለውን መብት እናረጋግጣለን ብለው ሲሞክሩ ሁሉ አይተናል ።
አምባገነንነት አይዞህ ባይ እንዲያጣ አድራጊ ፈጣሪነት ህዝብን መፍራት እንዲጀምር ለአድራጊ ፈጣሪነት ህጋዊነትን ማቀዳጀት እንዲቀር እንጂ የህግ አስተዳደር ድራሹ ጠፍቶ ዘልማድ እንዲሻርና ስርአት አልበኝነት እንዲነግስ አልታገልንም ። በትግሉ ውስጥ የታየው ጥቃት ጥላቻና አውዳሚነት የወንጀል መከላከል የፍርድና የፍትህ ስርአቱ አካልና መሳሪያ ይሁን አላልንም ። ከስደት የተመለሱና የሚመለሱ የለውጥ ሃይሎችም ከስደት ሲመሉና አዲስ አበባ ሲገቡ ተቀበሉን ሲሉ የአቀባበል ስርአትም ሲያዘጋጁ የህዝብ ስብሰባም ሰልፍም ሲጠሩ የገንዘብም መዋጮ ሲያሰባስቡ ህግ ማክበር ድሮ ቀረ እያሉ መሆን የለበትም ።
የኢትዮጵያን ዴሞክራሲም ሆነ መልካም አስተዳደር ከዚያም በላይ የኢትዮጵያውያንን ተራ ውሎ ማደር ጭምር ለስጋትና ለአደጋ ያጋለጡ ህጐች አሰራሮችና ልማዶች በእንዲህ ያለ የለውጥና የአብዮት ሁኔታ ውስጥ መነቃነቃቸውና መንቃታቸው የማይቀር ቢሆንም በዚህ ምክንያት ግን ከመሰረታዊና የትም ቦታ መከበር ካለባቸው ህጐች ውጪ መሆንና ወንጀል መፈጸም የሚያስችል መብት የሚያቀዳጅ ነጻነት የሚባል ነገር የለም ። በዚህ ረገድ የሚታየው ክብረ በአላዊ የፈንጠዝያና የሆያ ሆዬ ግርግር የህግ አክባሪነትን የውሃ ልክ ከማስገመቱም ባሻገር ለለውጥ ተጠናዋቾች አሻጥር መታገያና መደበቂያም ይሆናል ። ሌላ ምክንያት መዘርዘር ሳያስፈልግ በገዛ ራሱ ምክንያት ትክልል አይደለም ። ሻሸመኔ ላይ የታየውን አሰቃቂና አረመኔያዊ ወንጀል መፈጸም እስኪቻል ድረስ ከልካይና ሃይ ባይ የታጣው በ እንቁላሉ ጊዜ ልክ አይደለም እያልን መናገርና ማሳፈር ባለመቻላችን ነው ።
በጣም አስቸጋሪና አደናቃፊ የሆኑ ህጐች መኖራቸው እውነት ነው ። ህገ መንግስቱንም ሆነ እነዚህንም ተራ ህጐች የማቃናት ጉዳይ ከሁሉም በላይ ደግሞ ህገ መንግስቱን የማረም የማከምና የመለወጥ ጉዳይ ዴሞክራሲን ይፈልጋል ። የኢትዮጵያ ተጨባጭ ሁኔታ ግን ከዚህ በላይ ውስብስብ ነው ። እንንስ ህገ መንግስቱን ኢህአዴግን ራሱን አስፈላጊ የሚያደርገው ብዙና የተወሳሰቡ ምክንያቶች አሉ ። በዚህ ምክንያት እንንስ ዛሬ ድህረ መጋቢት 2010 አ.ም. ከዚያም በፊት ቢሆን የኢትዮጵያ ህዝቦች የትግል ኢላማ ገዥው ቡድን አይደለም ። በተለይ ዛሬማ የለውጥ ሃይሎች ከኢህአዴግ/ከኢህአዴጐች ከራሳቸው ውስጥ በህዝቦች የትግል ምጥ ከተወለዱ በኋላ የትግሉ ኢላማ ለብቻዬ ልግዛ ብሎ ልማቱም ዴሞክራሲውም ኢትዮጵያም ያለ እኔ አይኖሩም ብሎ በመንግስታዊ ስርአቱ በአስተሳሰብና በአሰራር ባህል ላይ የደረሰው ብልሽትና ጥፋት ነው ። በዚህ ምክንያት መንግስታዊ አውታሩ ከየትኛውም ቡድን ይዞታነትና ደባልነት ነጻ እንዲሆን እንዲላቀቅና የዴሞክራሲያዊ መብቶችም ችሮታነት እንዲያከትም መታገል ነው ። ኢህአዴግንና ህገ መንግስቱን አስፈላጊ የሚያደርጋቸውን ምክንያቶች በደንብ አብራርተን እንለፍ ።
ኢህአዴግ በድህረ ደርግ ኢትዮጵያ የማህበራዊ አእምሮ ሙሽት ላይ ርእዮተ አለማዊ አሻራውን አሳርፏል ። የአገሪቱን ፖለቲካዊና አስተዳደራዊ መልከአ ምድር ቀይሯል ። የብሄረሰብ መብትን አነሰም በዛ የተመረኮዘ የአስተዳደር ይዞታ አሸናሸንን የፓርቲ አደረጃጀትንና የስልጣን አያያዝን ያመጣ ህገ መንግስት ተክሏል ። የ21ኛው ክፍለ ዘመን የአገሪቱ የልማት ግስጋሴ ጀማሪም ሆኗል ። ኢህአዴግ በስልጣን ዘመኑ ውስጥ ተቃውሞና ድጋፍ እንዳፈራ ሁሉ ህገ መግስቱም ደጋፊና ተቃዋሚ አፍርቷል ። እንዲያውም የህገ መንግስቱን መዝለቅ የህልውናቸው ዋስትና አድርገው የሚያዩትንና ህገ መንግስቱ ሊያሰራ ይችላል ተግባራዊ የሚያደርገው ታጣ እንጂ የሚሉትን የኢህአዴግ ደጋፊዎችና ተቃዋሚዎች አንድ ላይ ወስደን ለሰላማችን ጠንቅ የሆነው ህገ መንግስቱ ነው ከሚሉት የተቃዋሚ ክንፎች ጋር ስናነጻጸር እነዚህኞቹ በቁጥር የሚያንሱ ናቸው ። ወይም የሚያንሱ ይመስላሉ ። ይህ ሁኔታ በራሱ ኢህአዴግንና ህገ መንግስቱን በኢትዮጵያ ዴሞክራሲ ግንባታ ውስጥ ወደ ጐን የማይባሉ አስፈላጊ ሰበዞች ያደርጋቸዋል ። በተጨማሪም የኢህአዴግና የተቃዋሚዎቹ ዴሞክራሲን ተጋግዞ የመገንባት እድል እውን የመሆን ተስፋ የሚኖረው የሽግግር መንግስት ይቋቋም በሚል ጥያቄ በኩል ሳይሆን ያለውን ህገ መንግስት የጋራ መገናኛ በማድረግ በኩል እንደሆነም የሚያሳይ ነው ። እናም በሽግግር መንግስት ጥያቄ አማካይነት ካለው ህገ መንግስት ለማምለጥ መሞከር ለተከፋፈለ የፖለቲካ ንጠት በር መክፈት ነው ።
ኢህአዴግንና ህገ መንግስቱን አስፈላጊ የሚያደርጋቸው ሌላም ሰበዝ አለ ። ኢህአዴግ በስልጣን አወጣጡና በአዲስ አገዛዝ ግንባታው የራሱን ሰራዊትና የጸጥታ ሃይል ከእነ ርእዮተ አለሙ በዋናነት የተጠቀመ መሆኑ አውታረ አገዛዙን ገለልተኛ እነጻ የጐደለው መንታ ተፈጥሮ እንዳያያዛችን ለበጐም ለክፉም ውጤት መዋል ይችላል ።
ህገ መንግስቱ የሁሉም የዴሞክራሲና የለውጥ ሃይሎች የጋራ መነሻና መገኛ መሆን አለበት የሚባለው ህገ መንግስቱ ውስጥ መሻሻል ያለባቸው ነገሮች በጭራሽ የሉም ተብሎ አይደለም ። ወይም ኢህአዴግ ላለፉ 23 አመታት እንደሚለው ህገ መንግስቱ እንከን የለሽና በአለምም በአፍሪካም አንደኛ ስለሆነ አይደለም ። ህገ መንግስቱን እናሻሽል ከማለት በፊት ለዴሞክራሲ ድል ግድና ተቀዳሚ የሆኑ በህገ መንግስቱ ውስጥ የሚቻሉ ተግባሮች አሉ ። አዘላለቃችንን የሚወስኑና አደጋዎችን ለማምከን የሚረዱ መሰረታዊ ጉዳዮች ላይ ሳይረባረቡ ወደ ህገ መንግስት ማሻሻል አወዛጋቢ ጉዳይ መግባት የትግሉን ሃይል ክፉኛ ይከፋፍላል ። በአሁኑ ጊዜ አስቸይ በሆነው ፓርቲያዊነት ባልተጠናወታቸው አውታሮች ላይ ዴሞክራሲን መሰረት በማስያዝ ለውጥ ላይ ትኩረትን ማሰባሰቡ በጣም ተመራጭ ነው ። ይህም ባለው ህገ መንግስት ውስጥ ከኢህአዴግ የለውጥ ሃይሎች ጋር የሚቻል ነው ።
እሳትና ጭዳቸው ወጥቶ የነበሩ ቡድኖች አገር ቤት እየገቡ ነው ። እነዚህ ቡድኖች ውስጥ በህግ ሽብርተኛ ተብለው የተፈረጁ በፍርድ የሞት ቅጣት የተወሰነባቸውን መሪዎቻቸውም ይገኙበታል ። እነዚህ ሁሉ ፌዴራላዊ ዴሞክራሲያዊ ሪፐብሊካንና አገርን መገንባትን ጉዳያችን ብለው የተሰባሰቡበት በህገ መንግስቱ ውስጥ የሚንቀሳቀሱበት ነጻ የብዙሃን ማህበራትና ነጻ የህዝብ ዴሞክራሲያዊ ተሳትፎዎች የሚፍለቀለቁበት መልካም የፖለቲካ አየር መፍጠር የመጀመርያው ግዳጃቸው ነው ። የፖለቲካ ወገንተኝነት የሌላቸውና የማይነካቸው የዴሞክራሲ ተቋማትንና አውታራትን ማሰናዳት የሚቻላቸው እንዲህ ያለ የፖለቲካ አየር ሲፈጠር ነው ። ህግ ማክበርንና ማስከበርን ህገወጥነትን መግታትን ባልዘነጋ በዚህ የፖለቲካ አየር ውስጥ ደግሞ ከሁሉም በላይ ከቡድኖች የፖለቲካና የድምጽ ትርፍ ይልቅ ለጤናማ ደህነኛ የምርጫ ዘመቻና ላልተጭበረበረ ነጻ የድምጽ አሰጣጥ ስር መያዝ መጨነቅን ያበለጠ የህብረተሰብ ንቃተ ህሊናንና ግንዛቤን የማጐልበት ስራ ማከናወን ይቻላል ። ቀላልም ይሆናል ።
አገር ውስጥ ያሉና ውጭም የነበሩ ስለመከረኛው የሽግግር መንግስት ስለብሄራዊ የእርቅ መንግስት ወዘተ ጥያቄ/ስብሰባ ጉባኤ ሲያነሱና ሲጥሉ ይሰማሉ ። ይህን ጥያቄ ውድቅ የሚያደርገው ከዚህ ቀደም ኢህአዴግ የሽግግር መንግስትን ጥያቄ ያጥላላው ስለነበር አሁን ደግሞ በጠቅላይ ሚኒስትር አብይ የአሜሪካ/ዋሽንግተን ስብሰባ መልስ ላይ ግዴላችሁም አያዋጣም እኔ ሽግግር እሆናችኋለሁ ስለተባለ ብቻ አይደለም ። የሽግግር መንግስት ጥያቄ እንደ እውነቱ ከሆነ ያለውን ህገ መንግስት እንዝለለው እንለፈው ማለትን መንደርደሪያውና ግቡ ያደረገና ሁኔታው ከባሰም በስርአት ቅልበሳና ወይም በጸረ ህገ መንግስትነት መከሰስ/መኮነንን ስለሚያስከትልም ጭምር ነው ።
ዛሬም በአዲሱ የአብይ አህመድ ቃላትና መግለጫ መወራወርን ሲያመጡ አይተናል ። እንዲህ ባለ ሁኔታ ውስጥ እንዲያውም ቀደም ብለን ከላይ እንደገለጽነው የህገ መንግስቱን መዝለቅ የህልውናቸው ዋስትና አድርገው የሚያዩና በለውጡ ውስጥ አሰላለፋቸው ገና ያልለየላቸው ወገኖች በህገ መንግስት ይከበርና ህገ መንግስታዊ መብታቸውንና ነጻነታቸውን በማስተግበር ስም በአገር ህልውና ላይ አደጋ ሊጠሩ የሚንቀለቀል እሳት ሊጭሩ ይችላሉ ። ከሀምሌ 28 ቀን 2010 አ.ም ጀምሮ ሶማሌ ክልል የሆነው የዚህ ሙከራ ነው የሚሉ ጥቂቶች አይደሉም ።
ይህንን አደጋ ደግሞ ይበልጥ ያባባሰውና የሚዘገንን ግፍ እንዲያስመዘግብ ያደረገው በተለይም የታጠቀ የክልል ሃይል ብሄርተኛና ፖለቲከኛ በመሆኑ ነው ። ይህንን ግን ህገ መንግስቱ ራሱ ያፈራው እዳ ነው የሚሉም አሉ ። ህገ መንግስቱ በዚህ ሁሉ የምእራፍ ሶስት ሰብአዊ መብት ድንጋጌዎቹ ተመሽጐ እያለ እያንዳንዱን ክልል ከሌላው አንጻር እኛ እና እናንተ በእያንዳንዱም ክልል ውስጥ በራሱ ባለቤትና ባዳ ነዋሪና መጤ ያደረገ ስርአት መነሻ በጭራሽ አይደለም ። ሊሆንም አይችልም ። ይህን አደጋ ያመጣው ከይዘቱ ይልቅ የህገ መንግስቱ አያያዝ ነው ። ይህንን በህገ መንግስቱ ውስጥ ማሻሻል ይቻላልም የምለው በዚሁ ምክንያት ነው ።
ህገ መንግስቱ ከታች ጀምሮ እስከ ክልል ከክልል እስከ ፌዴራል ደረጃ ያሉ የስልጣን አካላት በህዝብ ወሳኝነት እንዲደራጁና እንዲመሩ ይደነግጋል ። ክልል ገብ ጉዳዮችን ለክልሎች ክልል አለፍና ከክልል አቅም በላይ የሆኑ ጉዳዮችን ለፌዴራል ማለትም ለማእከላዊ ለያይቶ የሰጠ ህገ መንግስት ነው ። በዚህም ምክንያት ህገ መንግስቱ የኢትዮጵያ ህዝቦችን አስማምቶ ለማስተዳደር በፍጹም አያንስም አይጠብም ። የኢትዮጵያን ህገ መንግስት በተለይም አንቀጽ 39ን የማይወዱና የሚቃወሙ ብዙዎቹ ለዚህ ያበቃን ለልብ መከፋፈል የደረገን ባሻ ጊዜ የራስ ክልል ከመፍጠር አንስቶ ከአገሪቱ እስከ መለየት ድረስ የሰፋና የከፋ መብቶችን የሰጠው ህገ መንግስት ነው ይላሉ ። ዴሞክራሲ ላይ ቆመን ወደፊት ስለህገ መንግስቱ በአጠቃላይ መነጋገራችን አይቀርም ብለን ተስፋ እናደርጋለን ። የተነሳው ይህን የመሰለ አስተሳሰብ ግን እነ እንቶኔን ምን አካሰሳቸው ብሎ ምክንያቱን ለማወቅ ከመፈለግና ከመምከር ይልቅ የመክሰስ መብትን ጥፋተኛ በሚያደርግ መንገድ ውስጥ የሚነጉድ በመሆኑ የስር የመሰረት ችግራችንን ወደ መረዳትና ማወቅ አያደርሰንም ።
ችግራችን ያለው ግን እኛ ሰዎቹ ዘንድና ህገ መንግስቱን በአግባቡ አሟልተን አለማክበራችን ላይ ነው ። መንግስት ከህግ በላይ በመሆኑ ነው ። የመንግስት ስልጣን በመላ በህዝቦች ባለቤትነት ውስጥ ገብቷል ብሎ ነገር ኢትዮጵያ ውስጥ መሬት መቆንጠጥ አጠቃላይ የህዝብ እምነት በጭራሽ መሆን አልቻለም ። ከዚህ ይልቅ ስልጣን በአንድ ፓርቲ እጅ ውስጥ ወድቋል ማለት የህዝብ እምነት ነው ። እንዲያውም ያለማድበስበስ የኢትዮጵያ አገዛዝ ሲም ካርድ ህወሃት ነው እስከ ማለት የሄደና በተራ ሰው ደረጃ የሚታመንበት ግንዛቤ እስከ ቅርብ ጊዜ ድረስ ነበር ። ዛሬ ደግሞ የአንዱን ክልል ብሄራዊ ድርጅት ቦታ ሌላው እንዳይተካው መፈራቱ በጠቅላይ ሚኒስትር አብይ ጭምር የተነሳና እሳቸውም ዋስትና እሰጥበታለሁ ብለው ሙከራ ያደረጉበት ስጋት ነው ።
ይህ የፈለቀው ግን ከተንኮለኛ አእምሮ አይደለም ። እስከ ዛሬ ድረስ የኢትዮጵያ መንግስታዊ የስልጣን መዋቅርና አውታሮች ከአንድ ፓርቲ ምክንያት የሆነው ይኸው ችግር ነው ። መታረምና መስተካከል ያለበት ይኸው ጉዳይ ነው ።
ኢትዮጵያውያን ፖለቲካዊ ሰላምና ነጻነት ከልማት ጋር የተገናኙበት ህይወት ውስጥ የሚያስገባውን መንገድ በመፈለግ ተግባር ውስጥ በተጠመድንበት በዚህ ወቅት ፖለቲካችንና አካሄዳችንን ማሳመር አለብን ። በቁጣ መታወር በጥላቻ መብከንከንና እልህን በግኡዝ ንብረትና በዜጐች ላይ መወጣት በጭራሽ ፖለቲካ አይደለም ። እያሳሳቀ ስርአት አልባ ቀውስ ውስጥ ሊከት በሚችል የጋጋታና የውድመት ተቃውሞ ውስጥ መግባትም ፖለቲካ አይደለም ።
ፖለቲካ ዴሞክራሲያዊ ሁኔታዎችን ከአፈና መዳፍ የመፈልቀቅ እድሜ የማራዘም ሆነ የመቅጨት ውጤቶች በሁለቱ ወገኖች ድርጊታዊ መስተጋብር የሚወሰኑ መሆናቸውን ምን ጊዜም ቢሆን አለመዘንጋት ነው ። መንግስት ማነቆ አላልቶ ለአደባባይ ሰልፍ ለህዝባዊ ስብሰባ ለነጻ ንግግርና መንቀሳቀስ እድል ሲሰጥ እንደምንገኝበት አይነት አብዮታዊ ሁኔታዎች ተፈጥረው አድራጊ ፈጣሪነት ለጊዜውም ሆነ ለወረት ህዝብን መፍራት/መሰለል ሲጀምር ወዘተ በመብቱና በነጻነት አላውቅበት ማለት ከዚያም አልፎ ከቁጥጥር በወጣ ግንፍልታ ታውሮ የጥፋት ድርጊት ውስጥ መግባት የገዛ መብትን ማብረርና ማባረር ነው ። በተቃራኒው ሃላፊነት በተሞላበት አሃን በመብት መገልገል ያ መብት እንዲሰፋና ስር እንዲይዝ መስራት ብልህነት ነው ። የፖለቲካና የፖለቲከኛነት ትንሽ እውቀት ከዚህ ይጀምራል ። የህዝብ አታጋዮችም አዲስ መጦችም ሆኑ ነባሮቹ ከዚህ የበለጠ ሃላፊነትና ተጠያቂነት ያለባቸው መሆኑን ማወቅና አረማመዳቸውና ፖለቲካቸውን በዚሁ ልክ ማሳመር አለባቸው ።
በተለይ ከዚህ ቀደም ውድመትን ጥቃትን በትግል ዘዴነት ባርከው ለወጣቱ ሰጥተው የነበሩ አመራሮች ጥፋትን ይዞ የሚመጣ የእነሱ ሰልፍ ስብሰባ ጉብኝት ወዘተ ውስጥ ከወዲሁ ካልሰጉና ካልተጠናቀቁ ተከታዮቻቸውንም ከዚህ ማእዘን ካልገሩ የሻሸመኔው አይነት አጼ በጉልበቱነት ሳይጠየቁ መቅረትን ይዞ ላለመደጋገሙ አገር ዋስትና የላትም ። የትኛውም የመንግስት የአስተዳደር አካባቢ/እርከን በሆነ ስፍራና ጊዜ ሰልፍ እንዲካሄድና አቀባበል እንዲደረግ ወዘተ እውቅና ሊሰጥ በዚያው ተግባሩ የተሰላፊውን/የተሰብሳቢውንም ሆነ ከሰልፉ ውጪ የሆኑ ዜጐችን/ሰዎችን ደህንነት የመጠበቅ ድርሻንም ለራሱ እየሰጠና እየተቀበለ መሆኑ የታወቀ ነው ። የዚህ አንድ ሳንቲም ሌላው ገጽታ የተጠቀሰው የአዘጋጆች ሃላፊነትና ግዴታ ነው ።
የኢትዮጵያ የለውጥና የዴሞክራሲ ትግል ከዚህ በላይ ብዙ ይጠይቃል ። የወጣቶች ትግል ከጥፋት ከግርታና ከጋጋታ እርምጃ ጋር እንዲታይ አሻጥረኞች ሊያቀናብሩትና ሊያደርሱት ለሚችሉት ውድመትና እርምጃ ሁሉ ማላከኪያ እንዲሆን ማገዛቸው የማይገባቸው የአንድ ህዝብ/ብሄረሰብ ትግል ከውድመት ጋር መዛመዱ ቀሪው ወይም ሌላው ህዝብ ያንን ብሄር በስጋት እንዲመለከት ያደርጋል ይህም ለኢትዮጵያ ህዝቦች አጠቃላይ የዴሞክራሲ ትግል መጥፎ የወገብ ስብራት ይሆናል ብሎ ሃላፊነት የማይቀበሉ አመራሮች ተደመርን ባይሉ ይሻላቸዋል እላለሁ ።
ከአዘጋጁ ጽሁፉ የጸሀፊዋን አመለካከት ብቻ የሚያንጸባርቅ መሆኑን እንገልጻለን ።
