ብልህ ባለገንዘብ እና የመያዣ መብት ።
እንደምን ሰነበታችሁ ! እንን በጤና ተገናኘን !
የመያዣ ህጋዊ አንድምታ ።
መስጠትና መቀበል አይነተኛ የሰዎች መተሳሰሪያ በሆነበት በአሁኑ ጊዜ በእለት ተእለት መስተጋብር ውስጥ አንዱ ከሌላው ገንዘብ ጠያቂ ሌላው ደግሞ ባለእዳ መሆኑ አይቀርም ። ባለእዳ የሆነው ወገን ደግሞ አንድ ነገር እንዲፈጸምለት ባለእዳውን የመጠየቅ መብት ያለው አካል ነው ።
በውልም ሆነ ከውል ውጭ በሚመነጭ በዚህ የመብት ጠያቂነትና የባለግዴታ ግንኙነት ውስጥ ታዲያ የገንዘብ ጠያቂ አይነተኛ መያዣው የባለእዳው ንብረት ወይም ገንዘብ ነው ። ብልህ ባለገንዘብ ከባለእዳው ለሚጠይቀው እዳ የባለእዳውን ንብረት መያዣ እንዲሆነው ውል ያስራል ።
ከባለእዳው ላይ የሚጠይቀውን መብት በህግ ወይም በፍርድ ካረጋገጠ በኋላም አፈጻጸሙን በመያዣነት በያዘው የባለእዳው ንብረት ላይ ይጠይቃል ። ለዚህም ነው በህጋችን ሊያዝበት አይገባም ተብሎ በህግ ከተደነገገው በስተቀር የባለእዳው ንብረት ለግዴታው አፈጻጸም ማረጋገጫ ነው ተብሎ በግልጽ የተቀመጠው ።
የመያዣው ዋስነት ደግሞ ለዋናው እዳ ብቻ አይደለም ። ይልቁንም በመክፈያ ጊዜ ውስጥ ከእዳው ለሚመነጨው ወለድ የመክፈያ ጊዜው በማለፉ ለሚከፈለው ተጨማሪ ወለድ እንዲሁም መያዣውን ለመጠበቅና ለመልካም አያያዙ ብሎም ኋላ መያዣውን ለመሸጥ ለሚወጡት ወጪዎች ሁሉ ማረጋገጫም ጭምር ነው ። እናም የመያዣ ውል ማሰሩ በዚህ ጽሁፍ ወረድ ስንል እንደምናነበው በተለይም ለባለገንዘቡ ወሳኝ ጥቅም አለው ። ንብረቱን በመያዣነት የሰጠው ባለእዳም እዳው ላይ እንዳይተኛበት እና በፍጥነት ከፍሎ ንብረቱን እንዲያስመልስም የህሊና ደወል እንደሚሆነው እሙን ነው ።
በህጋችን የመያዣ ጉዳይ ሰፊ ጽንሰ ሀሳቦችን የሚያጠቃልል ቢሆንም ቅሉ በዚህኛው ጽሁፍ ስለ መያዣ ጠቅላላ ግንዛቤ የሚያስጨብጡ የህጉን መሰረታዊ ጉዳዮች ብቻ እንዳስሳለን ።
መያዣ ራሱን የቻለ የውል ዘውግ ነው ። የመያዣ ውል ከእዳ ማረጋገጫ ውሎች ውስጥ አንዱ ነው ። የዋስትና ውል የወለድ አገድ ውል እና የአደራ ውል ሌሎች በህጋችን እውቅና የተቸራቸው የእዳ ማረጋገጫ አይነቶች ናቸው ። የመያዣ ውል ባለገንዘብ የሆነ ሰው የባለእዳውን ወይም የሌላውን ሰው ንብረት በመድንነት መያዣ የሚያደረግበት ነው ። የመያዣ ውል አንድ ባለእዳ በባለገንዘቡ በኩል የገባውን ግዴታ ለመፈጸም መቻሉን በማረጋገጥ መያዣ ተብሎ የሚጠራውን እቃ/ንብረት ለመስጠት የሚገደድበት ውል ነው በማለት የፍትሀብሄር ህግ ቁጥር 2825 ደንግጐት እናነባለን ።
በህጋችን የመያዣ ውል የሚንቀሳቀስ ንብረት መያዣ ውሎች ።
እና የማይንቀሳቀስ ንብረት መያዣ ውሎች ተብለው በሁለት አበይት ክፍሎች ይከፈላሉ ።
ከስሙ መረዳት እንደሚቻለው የሚንቀሳቀስ ንብረት መያዣ ውል የሚባለው ባለእዳው ራሱ ወይም ስለእርሱ ሆኖ መያዣ የሚሰጥ ሌላ ሰው በባለገንዘቡ ለሚጠየቀው ግዴታ አፈጻጸም እንዲሆን አንድን ተንቀሳቃሽ ንብረት ለባለገንዘቡ የሚያስተላልፍበት ስምምነት ነው ።
ይህ አይነት መያዣ ከመሬትና ከቤት/ህንጻ ውጭ በማንኛውም እቃ ተብሎ በሚጠራ ማንኛውም ንብረት ላይ የሚፈጸም መያዣ ነው ። የገንዘብ መጠየቂያ መብት ሰነድ ተላላፊ የገንዘብ ሰነዶችም በሚንቀሳቀስ ንብረት መያዣ ስር ይሸፈናሉ ።
የማይንቀሳቀስ ንብረት የመያዣ ውል የሚባለው ደግሞ ንብረቱ ከባለእዳው ወይም ከመያዣ ሰጭው እጅ/ይዞታ ሳይወጣ የባለገንዘቡ እዳ እስኪከፈል ድረስ ወደሌላ ሶስተኛ ወገን እንዳይተላለፍ የሚደረግበት ስምምነት ነው ።
ከእነዚህ ሁለት አበይት የመያዣ ውል አይነቶች በተጨማሪ በንግድ ህግ ቁጥር 171 እና ተከታዮቹ ድንጋጌዎች እንደተመለከተው የንግድ መደብርን በዋስትና መያዣ ለማድረግ ይቻላል ። ከዚህም ሌላ በንግድ መደብር ላይ የተረጋገጠ መብት ያላቸው ባለገንዘቦች ከህግ የመነጨ የዋስትና መያዣ አላቸው ። እናም ዋጋው ያልተከፈለው የንግድ መደብር ሻጭ በሸጠው የንግድ መደብር ላይ ስለዋጋው አከፋፈል ወይም ከዋጋው ላይ ሳይከፈለው ስለሚቀረው ገንዘብ አከፋፈል በሸጠው መደብር ላይ ከህግ የመነጨ የዋስትና መያዣ መብት አለው ።
መያዣው በማን እጅ መቆየት ።

በመሰረቱ መያዣ ለባለገንዘቡ የእዳ ማረጋገጫ ሆኖ የተሰጠ በመሆኑ እዳው እስኪመለስ ድረስ መቆየት ያለበት በባለገንዘቡ ዘንድ ነው ። ለዚህም ነው የፍትሀብሄር ህጉ በህግ ተገልጾ ካልተፈቀደ በስተቀር በመያዣ ተሰጥቶ ተይዟል የተባለው እቃ ከባለእዳው እጅ ሳይወጣ በመያዣ እንደተሰጠ ሆኖ ሊቆጠር አይችልም በማለት የሚደነግገው ። ከዚህም አልፎ ባለገንዘቡና ባለእዳው መያዣው በባለእዳው እጅ ይሆናል ብለው ቢዋዋሉ እን ስምምነታቸው እንደማይጸና ነው ህጉ የሚናገረው ።
እዚህ ላይ ታዲያ በህግ ተገልጾ መያዣው በባለእዳው እጅ እንዲቆይ የሚፈቀድበት ሁኔታ ምንድን ነው የሚል ጥያቄ መነሳቱ አይቀርም ። ህግ መያዣ የሆነው ንብረት በባለእዳው እጅ መቆየት አለበት በሚል በግልጽ የደነገገው መያዣው የማይንቀሳቀስ ንብረት ከሆነ ነው ። ከዚህ መነሻ የማይንቀሳቀስ ንብረት በመያዣነት በሚሰጥበት ወቅት ንብረቱ ከባለእዳው ወይም ከመያዣ ሰጭው እጅ/ይዞታ ሳይወጣ የባለገንዘቡ እዳ እስኪከፈል ድረስ ወደሌላ ሶስተኛ ወገን እንዳይተላለፍ ታግዶ ይቆያል ።
ያም ሆኖ ህጉ በመርህ ደረጃ መያዣው በባለእዳው ሳይሆን በባለገንዘቡ እጅ ውስጥ መቆየት አለበት ቢልም ባለገንዘቡ መያዣውን በእርግጥም በእጁ ሳያደርግ በእጁ እንዳደረገ በመቁጠር ግምት የሚወስድባቸው ሁኔታዎችም አሉ ። ከእነዚህም ውስጥ የመጀመሪያው ባለገንዘቡ በእቃው ለማዘዝ የሚያስችሉት ሰነዶች ከተሰጡት መያዣውን በእጁ እንዳደረገ ያህል የሚቆጠርበት ነው ።
ከዚህ በተጨማሪም የተከማቹ እቃዎች በመያዣነት ተቀብሎ ከሆነ የተከማቹበት ሰነዶች የሸቀጦች መላኪያ ሸኝ ደብዳቤዎች እና የጉዞ ሰነዶች በባለእዳው ተፈርመው ከተሰጡት ባለገንዘቡ መያዣውን በእጁ እንዳስገባ ይቆጠራል ። እዚህ ላይ ግንዛቤ ሊያዝበት የሚገባው ጠቃሚ ነጥብ ታዲያ ባለገንዘቡና ባለእዳው መያዣው በሶስተኛ ሰው እጅ እንዲቀመጥ ሊስማሙ እንደሚችሉ ነው ።
የመያዣ እቃ በባለገንዘቡ ወይም ግራ ቀኙ በመረጡት ሰው እጅ እንዲቆይ መደረጉ አይነተኛው አላማ እዳውን የተረጋገጠ ለማድረግ ወይም ሳይከፈል ቢቀር እን ንብረቱን ሸጦ የባለገንዘቡን ገንዘብ ለመመለስ ነው ። ከዚህ በላይ ደግሞ ባለገንዘቡ የመያዣውን ውል ለሶስተኛ ወገኖች መቃወሚያ ሊያደርገው እንዲችልም መብት ይሰጠዋል ።
ይኸውም ከባለእዳው ላይ ገንዘብ የሚጠይቁ ሰዎች ለምሳሌ አበዳሪዎች ወራሾች የጥቅም ተጋሪዎች ወዘተ በመያዣው ንብረት ላይ ጥያቄ ቢያነሱ ንብረቱን በመያዣ የያዘው ባለገንዘብ መያዣውን በእጁ አድርጐ ከሆነ ወይም ንብረቱን በሌላ ሰው እጅ እንዲቆይ አስደርጐት ከሆነ በመያዣው ላይ መብት አለኝ በማለት ሶስተኛ ወገኖችን ሊቃወማቸው ይችላል ።
የመያዣ ሰጭው መብትና ግዴታ ።
በመያዣ ውል ውስጥ የመያዣ ሰጪው ግዙፍና አይነኬ መብት የመያዣው ንብረት ባለቤትነት መብቱ የማይገሰስ መሆኑ ነው ። ባለእዳው ወይም አስያዡ ሰው በመያዣነት ለሰጠው እቃ ባለቤት ሆኖ የመቆየት መብት አለው ። በዚህ መብቱ እንደፈቀደው ሊያዝበት ይችላል ። በተለይም መያዣውን ሊሸጠው ወይም ለሌላ ሰው መያዣ አድርጐ አሳልፎ ሊያስይዘው ይችላል ። በተለይም የማይንቀሳቀስ ንብረትን በመያዣነት የሰጠ ሰው ንብረቱ በእጁ ስለሚቆይ የመሸጥ የመለወጥ እና በሌላ እዳም የመያዝ እድሉ ሰፊ ነው ።
እዚህ ላይ ታዲያ ብልህ ባለገንዘብ ማድረግ የሚኖርበት ነገር በመያዣ ስምምነቱ ውስጥ ባለእዳው በእቃው ላይ በህግ የተሰጠውን እንዲህ ያለ ሰፊ የባለቤትነት መብት የሚገድቡ ቃላትን ማካተት አለበት ። ማለትም እዳው ተከፍሎ እስኪያልቅ ድረስ አስያዡ መያዣውን እንዳይሸጥ እንዳይለውጥ ለሌላ እዳ መያዣነትም አሳልፎ እንዳይሰጠው ግዴታ በሚጥል የውል ቃል ማሰር ይኖርበታል ። በሚመለከታቸው የመንግስት አካላት ዘንድ በመቅረብም አስፈላጊው የእገዳ ትእዛዝ ከንብረቱ ማህደር ውስጥ እንዲያያዝ ማደረግ ይጠበቅበታል ።
ሌላው የባለእዳው መብት እዳውን አስቀድሞ በመክፈል የመያዣ ንብረቱን መልሶ በእጁ የማስገባት መብት ነው ። እቃ አስያዥ የሆነ ሰው እቃው የተያዘበትን ገንዘብ በማናቸውም ጊዜ በመክፈል የተያዘው እቃ እንዲመለስለት የመጠየቅ መብት አለው ። ይህ መብት ፍጹም የሆነ መብት በመሆኑ ባለገንዘቡና ባለእዳው እዳው አስቀድሞ ቢከፈልም መያዣው ለአስያዡ አይመልስም የሚል ተቃራኒ ቃል በውላቸው ቢያካትቱ እን ህገ ወጥ ነው ።
ሌላው የባለእዳ መብት የሚመጣው ባለገንዘቡ በመያዣው ላይ ከመጠን ያለፈ ስራ ሰርቶ ሲገኝ ነው ። ይኸውም ባለገንዘቡ መብቱ ከሚፈቅድለት በማለፍ በመያዣው ላይ ያለአግባብ ሰርቶ ከሆነ ባለእዳው እቃው ከባለገንዘቡ እጅ ወጥቶ ሌላ ባለአደራ በሆነ ሰው እጅ እንዲቀመጥ ለመጠየቅ መብት አለው ።
የመያዣ ሰጭው መሰረታዊ የሚባለው ግዴታ ደግሞ እቃውን በመያዣ የተቀበለው ባለገንዘብ የያዘውን እቃ ለመጠበቅና በመልካም ሁኔታ ለመያዝ ያወጣውን ወጪ ለመክፈል የሚገደድ መሆኑ ነው ።
ንብረቱን የያዘው ባለገንዘብ ።
መብትና ግዴታ ።
በመሰረታዊነት መያዣ የተቀበለ ባለገንዘብ በመያዣው ላይ ሌሎች ባለገንዘቦች ያላቸው መብት ሁሉ አለው ። ይህ እንደተጠበቀ ሆኖ ህጉ መያዣ በእጁ ላደረገ ባለገንዘብ ልዩ መብት ይሰጠዋል ። ከእነዚህ ውስጥ የመጀመሪያው ሊከፈለው የሚገባው ገንዘብ በሙሉ ወይም በከፊል እስከሚከፈለው ድረስ መያዣውን በእጁ የማቆየት መብት ያለው መሆኑ ነው ። መያዣው በእጁ እያለ ከጠፋና ከተበላሸ ግን አላፊ ይሆናል ።
በተጨማሪም መያዣው ፍሬ የሚሰጥ ከሆነ ፍሬውን የመሰብሰብ መብትም አለው ። በዚሁ መሰረት መያዣው የሚያስገኘውን ፍሬ በቅድሚያ ለመያዣው ንብረት ጥበቃና ለመልካም አያያዙ ለሚደረገው ወጪ እንደቅደም ተከተሉ የማዋል መብት አለው ። የመያዣው ፍሬ ከዚህ የሚተርፍ ከሆነ ደግሞ በተመሳሳይ እንደቅደምተከተሉ መያዣው ለተያዘለት ገንዘብ ወለድ እና ለዋናውም ገንዘብ እየታሰብ እንዲቀነስ ማድረግ ይችላል ።
ከዚህ ሌላ መያዣ የተቀበለ ባለገንዘብ መያዣ የተቀበለው የባለቤትነት መብት ከሌለው ሰው ላይም ቢሆን እን የመያዣው ውል ከሚሰጠው መብት አይከለከልም ። በሌላ አነጋገር ባለእዳው ለእዳው በመያዣነት ለባገንዘቡ ያስያዘው ንብረት የራሱ ያልሆነውን ወይም የማያዝበትን ቢሆንም እን ባለገንዘቡን በመያዣው ላይ ህጋዊ መብቱን ከማስከበር አይታገድም ። ከዚህ የምንረዳው ታዲያ ህጉ መያዣ የተቀበለን ባለገንዘብ መብት በሰፊው እንደሚጠብቅ ነው ።
እንዲህ ሲባል ግን ህጉ በደፈናው የባለገንዘቡን መብት ይጠብቃል ማለት እንዳልሆነ ልብ ይሏል ። ይልቁንም የመያዣው ውል በተደረገ ጊዜ መያዣውን የተቀበለው ባለገንዘብ መያዣ ሰጪው በንብረቱ ላይ የባለቤትነት መብት የሌለውና ውል ማድረግ የማይችል መሆኑን እያወቀ ወይም ሊያውቅ ሲገባው መያዣ የተቀበለ ከሆነ የመያዣው እውነተኛ ባለቤት ይህንኑ ማስረዳት ከቻለ የተያዘውን እቃ ከባለገንዘቡ ላይ መልሶ መውሰድ ይችላል ።
መያዣ የተቀበለ ባገንዘብ ካሉበት ግዴታዎች ውስጥ ቀዳሚው የእዳው ገንዘብ ከተከፈለው በኋላ መያዣውን መመለስ ነው ። በዚሁ መሰረት የእዳው ገንዘብ በመከፈሉ ወይም በሌላ ምክንያት የመያዣ ውሉ ሲያልቅ ባለገንዘቡ መያዣውን ለእቃ አስያዡ ወይም እርሱ ይቀበልልኝ ላለው ሰው እቃውን መመለስ አለበት ። ገንዘቡ ተከፍሎት ወይም የመያዣ ውሉ ከተጠናቀቀ በኋላ መያዣውን ካልመለሰ ግን በእቃው መጥፋትና መበላሸት እንዲሁም ከእቃው ለሚገኘው ጥቅም በባለእዳነት አላፊ መሆኑ አይቀሬ ነው ።
መያዣ የተቀበለ ባለገንዘብ በህግ የተጣለበት ሌላው ግዴታ ለባለእዳው ማስጠንቀቂያ የመስጠት ነው ። ባለገንዘቡ እዳው የሚከፈልበት ቀን ሲደርስ የያዘውን እቃ ሸጦ ገንዘቡን ከመውሰዱ በፊት አስያዡ ባለእዳ የገባውን ግዴታ እንዲፈጽም ሳይፈጽም ቢቀር ግን እቃውን የሚሸጥበት መሆኑን አስቀድሞ በማስጠንቀቅ ማስታወቂያ መስጠት አለበት ። ንብረት ያስያዘው ሶስተኛ ሰውም ከሆነ ባለገንዘቡ ተመሳሳይ ማስጠንቀቂያ ለዚህም ሰው ሊያደርስ ይገባዋል ።
ማስጠንቀቂያው ከተሰጠበት ቀን ጀምሮ ባሉት ተከታታይ ስምንት ቀናት ውስጥ ባለእዳው ወይም አስያዡ ሰው ምላሽ ካልሰጠ ባለገንዘቡ መያዣውን መሸጥ ይችላል ። በተጨማሪም የተያዘው ንብረት ዋጋ በባለሙያ ተገምቶ ወይም በእለቱ የተወሰነለት የዋጋ ልክ ከእዳው ጋር እኩል ከሆነ መያዣውን ለራሱ እንዲወስደው ፍርድ ቤትን መጠየቅ ይችላል ።
መያዣ የተቀበለ ባለገንዘብ የቀዳሚነት መብት ያለው ሰው መሆኑ ሌላው ወሳኝ መብቱ ነው ። ንብረቱን በመያዣ ከሰጠ ባለእዳ ገንዘብ የሚጠይቁ ሌሎች ሰዎች ካሉ መያዣ የተቀበለ ባለገንዘብ ከመያዣው ሽያጭ ዋጋ ከሌሎቹ ባለገንዘቦች ቀድሞ የመቀበል መብት ህጉ አጐናጽፎታል ። እንዲህ ሲባል ግን የመያዣው ውል ከተደረገ በኋላ ከአስያዡ ባለእዳ ወይም ከሌላው አስያዥ የሚጠይቀው ሌላ ገንዘብ ቢኖረውም በመያዣው ላይ የቀዳሚነት መብት አለኝ ብሎ መከራከር ይችላል ለማለት እንዳልሆነ መገንዘብ ያስፈልጋል ።
እዚህ ላይ ታዲያ አንድን ንብረት በመያዣነት የተቀበሉት በርካታ ባለገንዘቦች በሚሆኑበት ወቅት የቀዳሚነት መብት ጉዳይ እንዴት ይስተናገዳል የሚለው ነው ። እቃው ብዙ ባለገንዘቦች በመያዣነት የያዙት ከሆነ ሂሳባቸው የሚከፈላቸው እንደቅድሚያ ደረጃቸው ማለትም መያዣውን በተቀበሉበት ቀን ቅደም ተከተል መሰረት ይሆናል ማለት ነው ።
በደህና እንሰንብት !
አዲስ ዘመን ጥቅም3/2012 ።
በገብረ ክርስቶስ ።
