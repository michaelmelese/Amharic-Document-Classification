የውክልና ስልጣን ማስረጃ እንዴትና ለምን ?
በገዙ አየለ መንግስቱ ።
ይህ ርእሰ ጉዳይ የህግ ነጥብ ይሁን እንጂ በተለያዩ አጋጣሚዎች አብዛኛው የማህበረሰብ ክፍል የሚጠቀምበትና የሚገለገልበት ዋነኛ አገልግሎት መሆኑ ይታወቃል ። ይህን ርእሰ ገዳይ ለመጻፍም ያነሳሳኝ በአብዛኛው የማያቸው የውክልና ሰነዶች ይዘታቸው ላይ የሚታዩት መደጋገም እንዲሁም አላስፈላጊ የሆነው የሰነዶች ይዘትን መሰረት ሳይሆን በአንድ አጋጣሚ በዚሁ በአገልግሎት አሰጣጡ ቀልጣፋነት በሚነሳው የሰነዶች ማረጋገጫና ምዝገባ ጽህፈት ቤት ቀርቤ ያጋጠመኝ እንግዳ ነገር ነው ። በወቅቱ ከውክልና ህግ መሰረታዊ አላማ ጋር እንዲሁም የውክልና ህጉ ራሱ ከሚያስቀምጣቸው መሰረታዊ ይዘቶች የማይጣጣም እንግዳ ማስረጃ ተጠይቄያለሁ ።
በመሰረታዊነት ውክልና ከሚያስፈልግባቸው ዋና ዋና ነጥቦች መካከል ወካይ በአንድ ጊዜ የተለያዩ ድርጊቶችን በተለያዩ ቦታዎች ተገኝቶ መከወን ስለማይችል በቀላሉ ባለበት ቦታ ሆኖ ውክልና ስራውን ሊከውንለት የሚችል ተወካይ በመወከል በአንድ ጊዜ በተለያዩ ቦታዎች የተለያዩ ተግባራትን በተወካዩ አማካይነት ማከናወን መቻል አንዱ መሰረታዊ የውክልና ስልጣን ማስረጃ ጠቀሜታና አንዱ የውክልና ህግ አላማ ነው ።
በጽህፈት ቤቱ ቀርቤ የውክልና ስልጣን ማስረጃ ለመስጠት አስፈላጊ የሚላቸውን ሰነዶች ይዤ ቀርቤያለሁ ተሰጠኝ ። ይህች የውክልና ስልጣንን የመመርመር ስልጣን በራሱ በህጉ ያልተቀመጠች ነገር ግን ሁልጊዜ ወካይ ባይፈልግም በሰራተኞች የምትደረግ ምርመራ በመሰረታዊው የውክልና ይዘት ላይ የሚደረግና በተደጋጋሚ ያጋጠመኝ ጉዳይ ነች ። በዚህም ምርመራ በአንድ ወቅት በስሜ ያለኝን ቤት እንዲሸጥልኝ በማለት ያቀረብትን የውክልና ሰነድ የማይንቀሳቀስ ንብረቴን ብለህ ካላስተካከልህ ውክልናዋን አንሰራልህም ተብዬ ከፍተኛ የማስረዳት ሙከራ ባደርግም ሙከራዬ ከንቱ ሆና ማስተካከያዋን አድርጌያለሁ ። በዚህች ነጥብ እንን ብንመለከት በኢትዮጵያ ህግ መሰረት ግለሰቦች ባለቤት ሊሆኑ የሚችሉበት የማይንቀሳቀስ ንብረት ቤት ብቻ መሆኑ የሚታወቅ ነው ። ስለሆነም ቤት ብሎ የጠቀሰ ግለሰብ የማይንቀሳቀስ ንብረቱን እያለን መሆኑን እየታወቀ የአገላለጽ ልዩነት በመኖሩ ብቻና እኔ በምፈልገው አልመጣችም በማለት ውክልና አገልግሎት አታገኝም ለማለት የሚያስችል የህግም መሰረት የለም ። ይህችኛዋ ነጥብ በኋላ የምመለስባት ነች ።
በቅርቡ ያጋጠመኝ ደግሞ ውክልና ለመስጠት በተለይም መሸጥ መለወጥንና በዋስትና ማስያዝን የሚመለከቱ የውክልና ስልጣን ማስረጃዎች ለመስጠት ውክልና ሰጪው ግለሰብ የትዳር ሁኔታውን የሚገልጽ ማስረጃ ይዞ ካልቀረበ ውክልናውን በተመለከተ አናስተናግድም የሚል ነው ። ይህ ነጥብ ነው እንግዲህ በህግ መስሪያ ቤቱ እንደ ቅድመ ሁኔታ ያላስቀመጠው በመሰረታዊ የውክልና አላማን ሙሉ በሙሉ የሚያስተጓጉል ሆኖ ያየሁት ። በመሰረታዊነት ውክልና ሰጪው ግለሰብ የተቀላጠፈ አገልግሎት አግኝቶ የሚፈልገውን ተግባራት በአጭር ጊዜ እንዲከናወንለት የሚፈልግ ግለሰብ የጋብቻ ማስረጃ ፍለጋ ከቀበሌ ጀምሮ እስከ ማዘጋጃ ቤት እስከሚዘልቅ እንግልት በመሄድ የተባለውን ተግባር ሳያስፈጽምና የፈለገውን ሳይከናወንለት በመሰረታዊ የንግድም ሆነ ሌሎች እንቅስቃሴዎቹ ላይ ውክልና ባለመስጠቱ መስተጓጐልን የሚፈጥርበት ። በተለይ ደግሞ በአንዳንድ አካባቢዎች ያላገባ የሚለውን የጋብቻ ማስረጃውን ማን ይሰጣል በሚለው ጉዳይ ላይ አንዳንድ አካባቢዎች በቀበሌ በመጣ ማስረጃ እንጂ ማዘጋጃ ቤቶች ያላገባ ማስረጃ ሳይሆን ያገባ የጋብቻ ሰርተፊኬት ነው የምንሰጠው በማለት ያላገባ ሰርተፊኬት አይሰጡም ። በመሆኑ አሁን የሰነዶች ማረጋገጫ ጽህፈት ቤትም እንዲህ አይነት ማስረጃ ሲፈልጉ ያለው ወጥነት የሌለው አሰራር አንዱ ችግር ሆኖ ጽህፈት ቤቱ የሚፈልገው ደግሞ ከማዘጋጃ ቤት የሚወጣውን የወሳኝ ኩነቶች ምዝገባ ጽህፈት ቤት ስራ በጀመሩባቸው ቦታዎች በእነዚህ ጽህፈት ቤት የተሰጠ ሰርተፊኬት እንጂ ከቀበሌ የመጣ ፎቶ ያልተያያዘበትን አንቀበልም መባሉ ችግሩን ድርብርብ ያደርገዋል ።
ከላይ የተገለጸው ተግባርም በመሰረቱ በውክልና ህጉ ውስጥም ሆነ በሰነዶች ማረጋገጥና ምዝገባ አዋጅ ውክልና ለመስጠት እንደ ቅድመ ሁኔታ ያላስቀመጠው የውክልና አላማን የሚጥስ አሰራር ነው ። በመሰረታዊነት ውክልናው ከተሰጠም በኋላ ቢሆን የመሸጥ የመለወጥ ተግባራቱን የሚያከናውኑት ማዘጋጃ ቤት ቀበሌ ወይም መንገድ ትራንስፖርት የሽያጭ ውሉን ከማከናወናቸው በፊት ይህንን ማስረጃ የሚጠይቁ በመሆኑና ይህ ባይሆን እን ውክልናውን በተመለከተ በተለይ ግለሰቡ ያገባ/ያገባች ከሆነች በየራሳቸው በተናጠል በተለያየ ቦታ ቀርበው ውክልናውን መስጠት ስለሚችሉ የጽህፍት ቤቱ ጥያቄ ፋይዳ የሌለውና ቀልጣፋውን የውክልና አሰጣጥ ተግባር የሚያንዛዛ ውክልናን በፈለጉ ጊዜ የመስጠትን ግለሰቦች መብት የሚገድብ እንዲሁም ውክልና በወካይና በተወካይ ነጻ ፈቃድ የሚከናወን ውል መሆኑን የረሳ አሰራር በመሆኑ ሊስተካከል የሚገባው ነገር ነው ።
በመሆኑም አንድ ሰው ከሚኖርበት አካባቢ ርቆ ውክልና ለመስጠት ቢፈልግ እንን የተባለውን የጋብቻ ሁኔታ ማስረጃ ማቅረብ ባለመቻሉ ብቻ በህግ የተጐናጸፈውን መብት የሚያጣበትና በአጠቃላይ በአገር ደረጃ የሚካሄዱ እንቅስቃሴዎችንም የሚጐዳ እንደሆነ መገንዘብ ያስፈልጋል ። ለምሳሌ ያህል እንን በውጭ አገር ያለ ግለሰብ ከሚኖርበት አገር ይህንን ማስረጃ ማግኘት ባይችል ውክልና ሳይሰጥ ሊቀርና በአገሩ ማስፈጸም ላይችል ነው ማለት ነው ።
ውክልና ከዚህ የተለየ ብዙ ትርጓሜ ቢኖረውም እንደራሴነት ወይንም የእንደራሴነት ስልጣን አንድ ተወካይ በወካዩ በተሰጠው የእንደራሴነት ስልጣን ማስረጃ መሰረት ከሌላ ሶስተኛ ወገን ጋር ስምና ወካዩን በመወከል የተለያዩ ስራዎችን የእንደራሴነት ስልጣን ለሰጠው ግለሰብ የሚሰራበት የውል ወይም የህግ አግባብ ነው ።
ሌላው በውክልና ስልጣን ማስረጃ ላይ በተደጋጋሚ የሚታየውና ያልተገታው ጉዳይ በውክልና ስልጣን ማስረጃ ላይ በተንዛዛና በአላስፈላጊ ይዘቶች የተሞላው አሰራር ነው ። በፍትሀ ብሄር ህግ ቁጥር 2199 ላይ የተጠቀሰውም ይኸው የእንደራሴነት ትርጓሜ ሲሆን ይህ አንቀጽ ግን በምንም ሁኔታ የውክልና ስልጣን ማስረጃ ሊይዝ የሚገባውን ይዘት የሚገልጽ የህግ አንቀጽ አይደለም ።
በፍትሀ ብሄር ህግ ቁጥር 2203 ላይ የተመለከተው ጠቅላላ የውክልና ስልጣን በጠቅላላ አነጋገር የተደረገ ውክልና ለተወካዩ በፍትሀ ብሄር ቁጥር 2204 የተቀመጡትን የአስተዳደር ስራ እንዲፍጽም ከሚያደርገው በቀር ሌላ ስልጣን አይሰጠውም በሚል ተቀምጧል ። በህጉ አገላለጽ መሰረትም ከላይ ያስቀመጥኩት የውክልና ሰነድ በጠቅላላው ለተወካይ ጠቅላላ የውክልና ስልጣን የሚሰጡ ይዘቶች አሉት ። በአንድ የውክልና ስልጣን ማስረጃ ሰነድ ላይ ወካይ ለተወካይ በማናቸውም የመንግስትም ሆነ የግል ተቋማት ቀርቦ እኔ ላስፈጽም የሚባኝን ጉዳዮች እንዲያስፈጽምልኝ የሚል በጥቅል የተቀመጠ የውክልና ስልጣን ለተወካዩ ከሰጠ በኋላ ወካዩ በተመሳሳይ የውክልና ሰነድ ላይ በአስተዳደር መስሪያ ቤት በቀበሌ በክፍለ ከተማ በመሬት አስተዳደር በከተማ ልማት በውሃ ልማት በመንገድ ትራንስፖርት በኤሌክትሪክ ሃይል ወዘተ በሚል የሚቀመጡ የውክልና ስልጣን ማስረጃዎች ከህጉ አላማ አንጻር አስፈላጊ አይመስልም ። ህጉ ጠቅላላ የውክልና ስልጣን ማስረጃ ጥቅል በሆነ መንገድ ወካይ ለተወካይ አስተዳደራዊ የሆኑ ጉዳዮችን እንዲያከናውንለት ጥቅል በሆኑ ቃላት የሚሰጠው ስልጣን ሲሆን በተግባር ግን በውክልና ሰነዶች ላይ እየተዘረዘሩ ያሉት ጉዳዮች የህጉን አላማ የማያሳኩ እንዲሁም ድግግሞሽ የሚታይባቸው ናቸው ። ከዚህ በተጨማሪም አንድ ወካይ ለተወካዩ በማናቸውም መንግስታዊም ሆነ መንግስታዊ ባልሆኑ መስሪያ ቤቶች በመቅረብ መፈጸምና ማስፈጸም ያለብኝን ጉዳዮች ሁሉ እንዲያስፈጽምልኝ በሚል የተቀመጠና ለተወካዩ ቢያንስ ጠቅላላ የውክልና ስልጣን የሚሰጥ አረፍተ ነገር ተቀምጦ እያለ ወካይ ወደ ዝርዝራቸው የሚገባባቸው ግን ደግሞ ጨርሶ ሊዘረዝራቸው የማይችላቸውና ያልዘረዘራቸው መንግስታዊና መንግስታዊ ያልሆኑ ተቋማት አላስፈላጊ የሆኑና ዝርዝራቸው ያልተካተቱት መስሪያ ቤቶች ዘንድ ቀርበንም ጉዳያችን ለማስፈጸም አዳጋች የሚሆኑበትን ጊዜ ማሰብ እንችላለን ። በዚህ ሁኔታም ወካይ በተወካዩ አማካይነት እንዲፈጸሙለት የሚፈልጋቸው ጉዳዮች ሊዘገዩ የሚችሉበት ሁኔታም ከመኖሩ በላይ ጭራሹኑ በተባለው የውክልና ሰነድ መሰረት የታለመውን ስራ ለመስራት አዳጋች ይሆናል ።
ለአብነት ያህልም በአብዛኛው የውክልና ስልጣን ማስረጃ ሰነድ እንደሚያሳየው ወካዩ ለተወካይ በጠቅላላው በመንግስታዊ ድርጅትም ሆነ በህዝባዊ ድርጅት ጉዳዩን እንዲያስፈጽምለት ውክልና የሰጠ መሆኑን ከገለጸ በኋላ ሙሉ ያልሆነ የመስሪያ ቤት ዝርዝሮችን በአስተዳደር መስሪያ ቤት በቀበሌ በክፍለ ከተማ በቴሌ ኮሙዩኒኬሽን መስሪያ ቤት በሞባይል መስሪያ በውሃ ፍሳሽ ባለስልጣን በመብራት ሃይል ባለስልጣን በውጭ ጉዳይ ሚኒስቴር በኢሚግሬሽን በቤቶች ኤጀንሲ በኪራይ ቤቶች አስተዳደር በመሬት መምሪያ አስተዳደርና በፖሊስ ኮሚሽን መምሪያ በመቅረብ እኔ የማደርገውንና የምፈጽመውን ሁሉ እንዲያስፈጽሙልኝ በማለት የተሰጡት ዝርዝሮች የወካዩንም ሆነ የተወካዩን ስራ የሚያወሳስቡ የውክልና ስልጣኑን ግልጽነት የሚያሳጡ ይዘቶች ናቸው ።
ከላይ በተገለጸው የውክልና ሰነድ መሰረት የውክልና ሰነዱ መንግስታዊም ሆነ መንግስታዊ ያልሆኑ መስሪያ ቤቶች ካለ በኋላ የሚሰጣቸው የመስሪያ ቤት ዝርዝሮች ሙሉ ካለመሆናቸው ጋር ተያይዞ ወካዩም ሆነ ተወካይ በውክልና ሰነዱ ላይ ያልተዘረዘሩና በዝርዝሩ ውስጥ ያልተካተቱ የመንግስት መስሪያ ቤቶች ሊፈጸም የሚገባው የወካዩ ጉዳይ ቢያጋጥም ተወካይ በዚህ መስሪያ ቤት ቀርቦ ጉዳዩን ማስፈጸም ይችላል ወይ ? መስሪያ ቤቱም ቢሆን በውክልና ሰነዱ ላይ ወካይ የሰጠው የውክልና ሰነድ ላይ ተወካይ በማናቸውም የመንግስት ተቋም በመገኘት የሚለው ጠቅለል ያለ የውክልና ቃል እስካለ ድረስ የመስሪያ ቤቱ ስም ቀጥሎ በተመለከተው የመስሪያ ቤቱ ዝርዝር ውስጥ ባይካተትም በውክልና ሰነዱ መሰረት ተወካይ የወካይን ጉዳይ እንዲያስፈጽም ሊፈቅድለት ይገባል ወይ ? የሚለው ነጥብም መታየት ያለበት ጉዳይ ነው ።
በህጉ መሰረትም በፍትሀ ብሄር ህግ ቁጥር 2204 አንጻር ስናየው ወካዩ ለተወካዩ ጠቅለል ባሉ ቃላቶች እኔን በተመለከተ በማናቸውም መንግስታዊም ሆነ መንግስታዊ ባልሆኑ ድርጅቶች በመቅረብ ማስፈጸም ያለብኝን ጉዳዮች እንዲያስፈጸምልኝ በማለት የውክልና ስልጣን ከሰጠውና ጉዳዩ በፍትሀ ብሄር ህግ ቁጥር 2205 መሰረት ልዩ የውክልና ስልጣን ማስረጃ ማቅረብ የሚያስፈልገው ከሆነ የመስሪያ ቤቱ ስም በዝርዝሩ ውስጥ ባይጠቀስም መስሪያ ቤቱ በውክልና ሰነዱ መሰረት ለተወካዩ የተባለውን የውክልና ተግባር እንዲያከናውን መፍቀድ እንደሚኖርበት የህጉ ዋነኛ አላማ ይመስላል ። በተመሳሳይ መልኩም ያልተጠቀሰው መስሪያ ቤት ሌሎች መስሪያ ቤቶች በስም መዘርዘራቸው ወካዩ ለተወካይ በስም ያልጠቀሳቸውን መስሪያ ቤቶች በተመለከተ ግን የውክልና ስልጣን መስጠት ስላልፈለገ ሊሆን ይችላል በማለት የውክልና ሰነዱን ከመተርጐም የሚያግድ ጉዳይ እንደሌለ መዘንጋት የለበትም ። ስለሆነም በዚህ ጉዳይ ላይ የውክልና ሰነድ አረጋጋጩ ተቋም የውክልና ሰነዱን ይዘት በተመለከተ ያለውን ስልጣንና ተግባር ማየቱ ተገቢነት ይኖረዋል ።
ስለ ሰነዶች ማረጋገጥና ምዝገባ የወጣው አዋጅ ቁጥር 334/1995 የሰነድ ማረጋገጥ ስራን በተመለከተ በሚያወራው አንቀጽ 1 ስልጣን የሚሰጠው ግለሰብ እንጂ ሰነድ አረጋጋጩ አካል እንዳልሆነ መገንዘብ ይቻላል ።
በተመሳሳይ ሁኔታም በአዋጁ አንቀጽ 4 ላይ እንደተመለከተው የዋስትና ማረጋገጥ ተግባራትንና የአረጋጋጩን ግዴታዎች ሲዘረዝር ሰነድ አረጋጋጩ አካል ለመረጋገጥ የሚቀርቡ ሰነዶችን ህጋዊነት ማረጋገጥ ያለበት መሆኑን በግልጽ የሚያመለክተ ሲሆን ይህን ግዴታ አንድ ሰው የውክልና ሰነዱን የመመርመር ስልጣን እንደሚሰጣቸው አድርጐ መተርጐም ይችላል ። በተመሳሳይ አዋጁ በአንቀጽ 13 ላይ የሰነድ አረጋጋጩ አካል የሰነዱን ህጋዊነት ከመመርመር አልፎ የሰነዱን ይዘት ለመለወጥና ለመቀየር እንደማይችል ተቀምጧል ። ይህ ሁኔታ ግን በአብዛኛውና ደንበኞች በተዘጋጀው መሰረት ሞልተው እንዲያቀርቡ ማስደረግ የተለመደው ተግባራዊ አሰራር ሆኗል ። በዚህ ጉዳይ ላይ የመስሪያ ቤቶቹ ስራ የህግ እውቀት የሌላቸውን ደንበኞቻቸውን ከማገልገል አንጻር ጠቀሜታው የጐላ ቢሆንም አሰራሩ በአብዛኛው ከልማዳዊው አሰራር ወጥቶ ህጉ በሚለው መሰረት ግልጽ ቀላልና ያልተንዛዛ የውክልና ሰነድ ማዘጋጀት ችለዋል የሚለው ላይ ጥያቄዎች መነሳታቸው አይቀሬ ነው ።
ይህንን ጉዳይ በተመለከተ የዚህ ጽሁፍ አዘጋጅ በአንድ የዞን ሰነዶች ምዝገባ ጽህፍት ቤት የደሰበትና ምናልባትም ህብረተሰብ ላይ በውክልና ሰነድ ይዘቶችና ፎርም ምክንያት የሚደርሱ እንግልቶችን ማንሳቱ ጠቀሜታ አለው ። በእነዚህ መስሪያ ቤቶች አንድ ሰው የውክልና ስልጣን ማስረጃውን ይዞ ሲቀርብ በአረጋጋጩ አካል ውክልናህን በአንቀጽ 2199 2204 2205 በፍትሀ ብሄር ስነ ስርአት ህግ ቁጥር 58 ወዘተ መሰረት ሰጥቻለሁ የሚሉ አንቀጾች ካልተካተቱ በስተቀር ወይ ፍንክች ውክልናው መስተካከል አለበት በማለት ሰነድ አረጋጋጩ አካል ራሱ ያዘጋጀውን ፎርማት እንዲጠቀሙ ወይም በሚሰጣቸው የሚያደርግበት ልማዳዊ አካሄድ እንደሆነ ግልጽ ከሆኑት የህግ ድንጋጌዎች መረዳት እንችላለን ።
በሚገርም ሁኔታ በውክልና አረጋጋጩ አካል በውክልና ሰነዱ ላይ እንዲጠቀሱ የሚፈለጉት የህግ አንቀጾች ራሳቸው ከሚሰጠው የውክልና ስልጣን አንጻር ምንም አግባብነት የሌላቸውና በፍጹም ሊጠቀሱ የሚችሉ አይደሉም ። ይኸውም በአብዛኛው በሚባል ሁኔታ የውክልና ስልጣን ማስረጃዎች የፍትሀ ብሄር ህግ ቁጥር 2199ን ካላካተቱ ውክልና ሰነዱ ያልተሟላ ሰነድ እንደሆነ ተቆጥሮ የውክልና ስልጣን መስጫውን ሰነድ እንዲቀየር እስከማዘዝ የሚደርሱ የሰነድ አረጋጋጭ ጽህፈት ቤቶች በተግባር የሚያጋጥሙበት ሁኔታ እንዳለ ሆኖ ውክልና ሰጪው አካልም ይህን የህግ አንቀጽ በመጥቀስ ውክልና የሚሰጥበት ሁኔታ እጅግ የበዛ ነው ። በመሰረቱ ይህ አንቀጽ የሚያወራው ስለ እንደራሴነት የውክልና ስልጣን አረጋጋጭ አካሉ የህግ አንቀጽ አልተጠቀሱም ብሎ የውክልና ስልጣን ማስረጃውን እየቀየረ ባለበት ሁኔታ ልዩና ጠቅላላ የውክልና ስልጣን በተሰጠበትና ይህንኑ የሚገልጹ የህግ አንቀጾች በግልጽ ተቀምጠውና በሰነዱ ላይ ሙሉ የውክልና ስልጣን ሰጥቻለሁ የሚል ሀሳብ እያለ ሰነዱን ማጽደቅ ምንም አይነት የህግ ድጋፍ የሌለው ይልቁንስ የዘልማድ አሰራር ውጤት መሆኑን መገንዘብ ይቻላል ። በህጉ አነጋገርም የውክልና ስልጣንን በሚያወራው ድንጋጌ ውስጥ ሙሉ ውክልና የሚል አንድም የህግ አንቀጽ የለም ። ስለሆነም ይህ አሰራር ስልጣን የተሰጠው አካል ዘልማዳዊ አሰራር ውጤት ሆኖ እናገኘዋለን ።
በአጠቃላይ የውክልና ስልጣን ማስረጃ ሰነዶች በእያንዳንዱ ግለሰብ የእለት ተእለት እንቅስቃሴ ውስጥ የሚያጋጥሙ ጉዳዮች ከመሆናቸው አንጻር ከፍተኛ ጥንቃቄን ይፈልጋሉ ። አብዛኛው የግለሰቦችም ሆኑ የድርጅቶች እንቅስቃሴዎች በውክልና የሚደረጉ በመሆናቸውና ግለሰቦች እጅግ የበዙ ስራዎቻቸውን በተወካዮቻቸው አማካይነት የሚያከናውኑበት ሁኔታ በጣም የተለመደና በተግባርም በስራ አጋጣሚ የሚያጋጥሙ ስለሆነ ልማዳዊው አሰራር በህጉ የተቀመጡትን አግባቦች እንዳያውኩና ደንበኞች ላይ አግባብ ያልሆነ መጉላላት እንዳይርስባቸው ህጉ የሚለውን አሰራር ውክልና አሰጣጡም ህጉ በሚለው መሰረት መስጠት የሚያስፈልግና አስፈላጊው አሰራርም አዋጁን በማሻሻል መደረግ ሲገባው መመርያ መጥቷል በማለት ብቻ መሰረታዊውን የውክልና ስልጣን አላማ ከማዛባት መጠንቀቅ ያስፈልጋል ።
ከአዘጋጁ ጸሀፊው የህግ ባለሙያ ሲሆኑ በኢሜይል አድራሻቸው ማግኘት ይቻላል ።
