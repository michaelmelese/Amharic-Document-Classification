አዲስ ጧፎችና ደም የላሱ ገጀራዎች ።
በታደሰ ሻንቆ ።
የሰኔ 20ዎቹ የግድያና የውድመት ዶፍ ባህሪ ።
በኢትዮጵያና በሌላው አለም ውስጥ አሁን ባለንበት ዘመንና ሰአት የጭካኔ ግድያዎች ተፈጽመዋል ። የጭካኔ ግድያ የሚል ሚዛንም አለ ። የጭካኔ ግድያ ይዘገንናል ። ጭካኔን ከርህራሄ ጋር የሚያነጻጽር ስነ ምግባር ያለበት ባህል ውስጥ ስለምንኖር ።
ከሃጫሉ የግድያ ሌት እስከ ሰኔ 24 በተለይም በሰኔ 23 ቀን 2012 አ.ም በተወሰኑ አካባቢዎች ኦሮሚያ ውስጥ የተፈጸሙት ግድያዎችና የውድመት ተግባሮች ጭካኔ የተሰኘ አገላለጽ የሚያንሳቸው ናቸው ። አዲስ ነፍጠኛ እንዳይወለድ በሽል ላይ እስከመጨከን የከፋ ብቀላን አንዳንድ ሰዎች ለመግለጽ ብለው አረመኔያዊ አገዳደል አለ ወይ ? ብለው ቢጠይቁኝ የአለምን ጉራንጉር አጣርቼ ስለማላውቅ አላውቅም እላለሁ ። አረመኔያዊ መሰል አገዳደልና አውዳሚነትስ አለ ወይ ? ቢሉኝ አዎ እላለሁ ። እንደዚያ አይነት ባህሪ ሲከሰት አልፎ አልፎ ስላየሁ ።
በዘመነ አረመኔ ዘመቻና ቅጣት ውስጥ ዛሬ ልንዘገነንበት የምንችለውና ጨካኝ ብለን የምንሰፍረው ድርጊት በዘመኑ የማይዘገንን ነውር የሌለበት ተገቢ የሆነ ቅጣት ነበር ። ፈጣሪ ምን ይለን ብለው አይሸማቀቁም ። ምክንያቱም በእነሱ ዘመን ህሊና አምላክም ከነሱ ጋር አብሮ ዘምቶ አብሮ የሚቀጣ አብሮ የሚጨፈጭፍና የሚያወድም አብሮ ምርኮ የሚሰበስብ ነው ። በአገራችን በሰኔ 20ዎች ጥቂት እለታት ውስጥ የተፈጸሙት ግድያዎች በዚያ አይነት ህሊና የተፈጸሙ አልነበሩምና በአረመኔያዊ ባህሪ ሊገለጹ አይችሉም ።
የሃጫሉ ሁንዴሳ መገደል በፈጠረው አይነስቡ የጠፋ ቁጣ የተካሄደው ቅጣት መደዴ ቅጣትም አልነበረም ። ቁጣው ከሞላጐደል ኢላማውን የመረጠ ነበር ። ኢላማ የተደረገው ማህበረሰብ ወይም የህብረተሰብ ክፍል የሃጫሉ ጠላት የነበረና ሃጫሉን የሚገድል/በሃጫሉ ግድያ እሰይ የሚል ተብሎ የሚታሰብ አልነበረም ። ሃጫሉ ከተገደለበት ሌት አንስቶ በጥቂት እለታት የተፈጸመውን ግድያና ውድመት የነጻነት ትግል አድርገው ያሞካሹና ግፋ በለው ! ያሉ ሰዎች የነበሩ ቢሆንም የተደረገው ነገር ሙሉ ለሙሉ ከነጻነት ትግል ጋር አንዳችም የባህሪ ግንኙነት አልነበረውም ። ጥቃት የተካሄደባቸው ውጥንቅጤ ሰዎች የኦሮሞ ነጻነት ጸሮች አልነበሩም ። በሚዲያ ገርስስ ! ሲሉ የነበሩት ሰዎችም ለነጻነት ሲሉ የሚጮሁ አልነበሩም ።
አብዲ ኢሌም ስለ ሶማሊ ነጻነት ለመናገር ደፍሮ ነበር ። ግን ከነጻነት ጋር ትውውቅ አልነበረውም ። የአብዲ ኢሌንና የጀሌዎቹን ግፍ ለማስቆም የፌዴራል ሃይል ሶማሌ ክልል ውስጥ ሲገባ ህወሃታዊ ሸሪኮቹና ተስፈኞቹ በሉአላዊነትና በነጻነት መጣስ ስም ተቃውመዋል ። ስሙን የህገ መንግስታዊ ነጻነት መጣስ ይበሉት እንጂ ምክንያታቸው ፍጅቱ እንዲቀጥልና እንደሰደድ እንዲዛመት ከመፈለግ ጋር የተያያዘ ነበር ። በ ኦኤምኤን ላንቃቸውን ሲሰነጥቁ የነበሩም ሰዎች ውድመትና ፍጅቱ በኦሮሚያ ከተሞች እንዲዛመትና አዲስ አበባ ድረስ እንዲዘልቅ ይፈልጉ ነበር ። ያንን መፈለጋቸውስ ለኦሮሞ ጥቅም ብለው ? ፈጽሞ አልነበረም ። በውድመትና በግድያው የተገኘው ውጤት ህዝቤ የሚሉትን ህዝብ የጐዳ እንጂ የጠቀመ አልነበረም ። የኦሮሚያ ክልልን መንግስት ከገቢ በላይ በበጐ ገጽታ ረገድ እጅጉን የጐዳ ነዋሪዎችን በስራ ቅጥርም ሆነ በቋሚና በተባራሪ የንግድ እንቅስቃሴዎች የሚገኝ መተዳደሪያን ያደረቀ ነበር ። ይህም ትንሹ ነው ። ጃዋር መሀመድ በ ኤል ቲቪ ላይ ሰኔ 8 ቀን 2012 አ.ም. ሃምሳ ሚሊዮን ከሚሆነው የኦሮሞ ህዝብ ውስጥ አንድ ሚሊዮን እስኪቀር ድረስ ለመታገል ሲዝትም የዛቻው ማእዘን የኦሮሞ ጥቅም ነበር ? ይህን ያህል ሚዛን አልባ የትርፍና ኪሳራ ስሌት እንዴት ሆኖ ለኦሮሞ ማሰብ ይሆናል !
የነፍጠኛ ክምችት በተባሉ ላይ የተፈጸመው ቅጣት ኢሰብአዊና ጸረ ህዝብ መሆኑ አንዳችም ጥርጥር የለውም ። ሰዎችን መርጦ ለሰው ልጅ ተቆርቋሪነት ብሎ ነገር የለም ። የተወሰነ ክፍለ ህዝብን/ህዝብን አይንህ ላፈር ብሎ እያጠቃ ለሌላ ህዝብ የሚቆረቆር ህዝባዊነት ብሎ ነገር የለም ። እሳት ውስጥ የገባ የሞራ ቅርናት ቆንጆና ፉንጋ የለውም ። በሰው ላይ በሚፈጸም ወንጀልና በጅምላ ጥቃት ከቀረኑ ቀረኑ ነው ። የተፈጸመው ድርጊት በጸረ ህዝብ ድርጊት በደቦ ወንጀል ወይም በኢሰብአዊ ግፍ መፈረጅም የማይበቃው ነው ። የሰኔ 20ዎቹ ኢላማውን የለየ ጅምላ ጥቃት መአህድ ን ከወለደው የ1984 አ.ም አካባቢ ጥቃት ጋር ዘመዳም ነው ። ሁለቱም ፋሽስታይ ቀመሶች ናቸው ።
ኢትዮጵያ ውስጥ ፋሽስታዊ ድጦችና ዝንባሌዎች አሉ ሲባል አሉ የተባሉት ነገሮች ጸባይ ፋሽስታዊ መሆኑን እንጂ ፋሽዝም መኖር አለመኖሩን ወይም ፋሽስታዊ ጸባይ ያላቸውን ነገሮች የፈጸሟቸው ፋሽስቶች መሆን አለመሆናቸውን አይናገርም ። አሁንም አባባሎቹን በቅጡ እንረዳ ። ዴሞክራሲያዊ ነገሮች አሉ ሲባል በዴሞክራሲ ውስጥ የምናገኛቸው ነጻነቶች ዘመድ የሆኑ ነገሮች መኖራቸውን ይናገራል እንጂ ዴሞክራሲ ስለመኖር አለመኖሩም ሆነ ዴሞክራቶች ስለመፍካት አለመፍካታቸው አይናገርም ። ኢትዮጵያ ውስጥ ዴሞክራሲ የለም ። ያላበለጸግናቸውና ያልተጠቀምንባቸው ዴሞክራሲያዊ ቅርሶች አሉን ። ዴሞክራሲን ለመገንባት መፍጨርጨርም አሁን አለ ። የዴሞክራሲ አንዳንድ ሰበዞች ብቅ ብቅ ብለዋል ። ጣእማቸውን መቅመስና ማሽተት ጀምረናል ። እነሱ እንዲበራከቱና ስር እንዲይዙ የማድረግ እንክብካቤውን ግን ገና አላወቅንበትም ። ካለማወቅም በላይ በትርምስና በዘግኛኝ ግፍ እየደነቆልናቸው እንገኛለን ።
ኢትዮጵያ ውስጥ አሁን ፋሽዝም የለም ። ፋሽስት መንግስት የለም ። ስልጣን የያዘ ፋሽስት ግለሰብም ሆነ ፋሽስት ፓርቲም የለም ። ነገር ግን ፋሽስት ፓርቲና እንቅስቃሴ ሊወልዱ የሚችሉ አውቀውም ሆነ ሳያውቁት ለዚያ የሚሰሩ ቡድኖችና ግለሰቦች አሉ ። ለፋሽስታዊ ጭፍጨፋ የሚሆኑ የልቦና ማህጸኖች ተሰናድተዋል ። የተወሰነ ማህበረሰብን ለይቶ በድፍኑ የጠመደ ጥላቻ የገረረ ጭካኔና በቀለኛነት በደንብ በስሏል ። ጨፍጫፊና አስጨፍጫፊ አስተሳሰብ ለመብትና ለነጻነት በመታገል ስም የሀሳብ ገጀራውን ሲስልና ሲሰነዝር ለማየት ተችሏል ። የሀሳብ ገጀራም ወደ የሚዳሰስ ገጀራ ተቀይሮ ደምና ዋይታ ሲረጭ ስጋ በእሳት ሲጠብስ ታይቷል ።
በተወሰነ ማህበረሰብ ላይ ያነጣጠረውን ጅምላ ጥቃትና ውድመት ያቀናበሩትና በኦኤምኤን ላይ ግፋ በለው ሲሉ የነበሩ ሰዎች የዝምድና ቅርበታቸው ምእራብ አገሮች ውስጥ ከምናገኛቸው ራሰ ልጩ በመባልና በስደተኛና በሴም ዘር ጠልነት ከሚታወቁት የናዚዝም ግልገል ደቀመዝሙሮች ጋር ነው ። ራስ ጸጉራቸውን ባይላጩም ልቦናና የሰው ልጅ አክባሪነታቸውን በጭካኔና በጥላቻ ምላጭ የተላጩ ፋሽስታይ በቀለኞች ናቸው ። ወደ ዴሞክራሲ የማለፍ ጥረትና ወደ ፋሽስታዊ መጨፋጨፍ የማንሸራተት ጥረት በኢትዮጵያ ግብግብ ላይ ናቸው የሃይል ሚዛኑ አሁን በየት በኩል እንዳለ የታወቀ ቢሆንም ገና አሸናፊው አልለየም ።
ቀጭው ማን ነው ?
ቀጪና ተቀጪ ማነው ሲባል መልሱ ቀላል ይመስላል ። ዶፍ የወረደው አማራ በተባለ ላይ ነበር ። ዱላ ገጀራና ነዳጅ ይዘው አይነቱ የበዛ ጥቃት የፈጸሙትን ወጣቶች ደግሞ ቀጪ ወንጀለኞች አድርጐ ማየት ቀላሉ መልስ ነው ። ኢኮኖሚያዊ ጉዳቱንና የስራ እድል ኪሳራውን ትተን የዚህ አይነቱ የተወሰነ ማህበረሰብ ላይ ያጣጠጠረ ጅምላ ጥቃት የአጸፋ ምትን የሚጐትት ነው ። የሩዋንዳው የቱትሲዎች ፍጅት በስተኋላ ሁቱዎች መሸሽያ እስከ ማጣት ያደረሰ መጠቃትን አስከትሏል ። በትናንትናዋ ዩጐዝላቪያ ውስጥ ሰርቦች በሙስሊሞች ላይ ያካሄዱት ጭፍጨፋ ኮሶቮ ውስጥ ለሰርቦች መጨፍፈጨፍ ጦስ ሆኗል ። ከዚህ አይነቱ የጦስ ቅብብል ካለበት ጥቃት የትኛውም የክትክት ተሳታፊ አትራፊ አይሆንም ።
የሰኔ 20ዎችን ግፍ የፈጸሙት ወጣቶች ራሳቸው የግፍ ውጤቶች ናቸው ። በሰብእናቸው ላይ ግፍ ተፈጽሟል ። ሃሳዊ ጠላት በፈጠረ የጥላቻና የበቀል ውስወሳ የህሊና ሚዛናቸው ተሰልቧል ። ፈጣሪንና አረጋውያንን የሚፈራና የሚያከብር ልቦናቸውን ተነጥቀዋል ። የዋናዎቹ የጭፍጨፋና የውድመት ወንጀለኞች ዱላና ቆንጭራም ተደርገዋል ። እዚህ ደረጃ የደረሰ የነፍስ ሰለባ ቁጥሩ ከግድያ ነው ። ዋናው ቆንጨራና ዱላ ወጣቶቹ እጆች ላይ የተገኘው ሳይሆን የወጣቶቹን ህሊና የሰለበው የአጠባ ቆንጨራና ዱላ ነው ። ዋናዎቹ የጥፋት ወንጀለኞችም የአጠባ ቆንጨራና ዱላውን በጥላቻና በበቀል መልክ እያደራጁ ከውስጥና ከውጪ በሚዲያ ሰው በሰው ውስወሳና በመጻህፍት መልክ በ ነጻነት ንቃትና ትግል ስም ለወጣቱ የጋቱት የበስተጀርባ ተዋንያን ናቸው ። በጥላቻና በበቀል ዋናዎቹ ልበ ስውራንም እነሱው ናቸው ። ሃምሳ አመታት ያህል የጥላቻና የበቀል ንቃትን እሽሩሩ እያሉ እስከ ዛሬ ድረስ የኖሩ የክርስቲያንነትም ሆነ የሙስሊምነት ታርጋ ኖሯቸው የአማኝ ርህራሄና ፈሪሃ ፈጣሪ ከነመኖሩም የተረሳቸው ጥላቻና በቀል አምላኪዎች በተለይም ሴምን እንደ ጠላት የሚያዩ የዛሬን የኦሮሚያ እውነታንና የኦሮሞን የዛሬ ማንነት በትናንትና ታሪክና ማንነት ለማረም እስከመፈለግ የዞረባቸው ምሁር ነኝ ተብዬ ጽንፈኞች የመሀንዲሶቹ ባህሪ ይህንን መሳይ ነው ።
ከዋናዎቹ አጨፋጫፊዎችና የነሱ ስለትና ክብሪት ሆነው ካገለገሉት ወጣቶች ባሻገር ሌሎች ደም ያጠቀሱ ተዋንያንም አሉ ። ከሰኔ 22 እስከ 24 በተካሄደ የግድያና የውድመት ትርኢት ጊዜ የፈዘዙ/እንዳላየ ያዩ የአስተዳደርና የጸጥታ ሰዎች ሁሉ ቆንጨራ አልጨበጥንም ቤንዚን አላርከፈከፍንም ደም አላፈሰስንም ሊሉ አይችሉም ። በገንዘብ ጥቅም ታውረው በድብቅ ጦር መሳሪያ በማስረግና በማዘዋወር ሰንሰለት የተሳተፉና እየተሳተፉ ያሉ ሁሉ የህዝብን ሰላምና ደህንነት በመውጋት አገርን ለትርምስ አሳልፎ በመስጠት ሚና ውስጥ ባለድርሻ መሆናቸው ይግባቸው !
ፈረንጅ አገር ወይም አዲስ አበባ ሆናችሁ ወይም በማህበራዊ ሚዲያ ተሸሽጋችሁ በኦሮሚያ አደባባይ ላይ ብትቆሙ ትንፍሽ የማትሉትን ነገር እየተናገራችሁ ኦሮሚያ ውስጥ ያለ መጤ/ነፍጠኛ ተብዬ ዝንቅ ማህበረሰብን ለጥቃት አታጋልጡ ! ቢባሉ የማይሰሙ አስተዋይነታቸውን በብሽሽቅ ምርኮኝነትና በዝና ጥማት ቀቅለው የበሉ ምኒሊካውያንና የነፍጠኛነት አወዳሾችም ምራቃቸውን ቢያጣጥሙት የተጠቂዎችን ደምና ዋይታ እነሱም እንደተጐነጩ ይረዱታል ።
ከሰኔ 20ዎች ትርኢት በፊትና በትርኢቱ አውራ እለት የነፍጠኞችን ማእከል ናድ ! እያሉ የትርኢቱ የሩቅ ተሳታፊ ከመሆን ተሻግረው የውድመትና የግድያ ድግሱ ከበረደ ወዲያ የጸጸት ስሜት ውል ሳይላቸው ያንን ያክል ሲኦል ስለተፈጸመባቸው ሰዎች ሙጃ የተረጋገጠ ታክል እን መቆርቆር ሳይነካካቸው የቃለ መጠይቅ አላማም እዚሁ ውስጥ የሚካተት ነው ። የሃጫሉ ግድያም ሆነ ጅምላ ጭፍጨፋው ውስጥ የለሁበትም በማለት መንግስትን የጥርጣሬና የቁጣ ኢላማ ማስደረግ ! በተግባር የተካሄደ ግፍን በቃላት የማንጻት ተውኔት ! ከሁሉም ከሁሉም የውድቀታቸውን ትንቢት እያዩ በምላስ መፈራገጥ !
የሰው ልጅ ጥቃት ጉዳያችን ነው ባይ አለም አቀፍ መገናኛ ብዙሃን የሰብአዊ መብት ተቆርቋሪ ነን የሚሉ አለም አቀፍ ተቋማትና ታላላቅ መንግስታት ኦሮሞ ጥያቄና ብሶት አለው መንግስታዊ ጄኖሳይድ እየተፈጸመበት ነው ከሚል የቆርጦ ቀጥሎች ጩኸት ጋር መዳራት ከቀጠሉ የሃጫሉ ሁንዴሳን ግድያ ሲያዩ የሃጫሉ ገዳዮች ለፍርድ እንዲቀርቡ የተጮኸውን ጩኸት ሲሰሙ ስለሃጫሉ በመብከንከን ዳስ ውስጥ የተካሄደውን በሰው ልጅ ላይ የተካሄደ የጭካኔ ጭካኔና ማህበረሰብ የለየ የጅምላ ጥቃት ለማየትና ለማውገዝ ከወላወሉ የዚህ ግፍ መሀንዲስነትና አካሂያጅነት ከአብይ መንግስት እንዳልሆነና በጥቂት ቀናት ውስጥ አያሌዎችን የማጨድ ጭፍጨፋ አዘማማጅነት ከስርም ሊመጣ እንደሚችል ካልተከሰተላቸው ሰዎች ሺህ በሺህ ከመርገፋቸው በፊት ካልባነኑና ይህንን የሚያስቀር ሚና መጫወት ካልቻሉ እነሱም የንጽህና ሞራልም አፍም እንደማይኖራቸው ይወቁት ! የደም ጥማታቸው የማይረካው ግፈኞች የት እንዳሉ ለማወቅ ከፈለጉ ወደ አውሮፓና ወደ አውሮፓ ከተሞች ይመልከቱ ! የኢትዮጵያ ህዝቦችን ሰላም ለማገዝ ከፈለጉም በአውሮፓና በአሜሪካ ከተሞች እየተንፈላሰሱ ሃሳዊ መረጃና የአዞ እንባ እየረጩ በኢትዮጵያ ውስጥ የጠመንጃ የሽብር ትግል መረባቸውን ከሰላማዊ ትግል ጋር አዳብለውና የስውር መንግስት አይነት ባህሪ ይዘው የጋጋታ ሰራዊት የሚያንቀሳቅሱ የፍጅት መሀንዲሶችን በደንብ ያስተውሉ !
ኦሮሞም የአሁኑ ከሰልና አመድ ላይ ቆመህ ንቃ ! የኦሮሞ ህዝብ አንድ ነው የአላማ ልዩነት የለውም እያሉ የቂማቸውና የበቀላቸው ፈረስ ሊያደርጉህ ጆሮህን ከግራ ቀኝ ሀሳቦች ሊከልሉ ሌት ተቀን የሚለፉትን የጥላቻና የበቀል አላማቸውን የሚቃረን አቋም ይዞ ብቅ የሚል ኦሮሞን በግድያ የሚያወራርዱ አለዚያም የነፍጠኛ/አሃዳውያን መሳሪያ እያሉ የሚቀጠቅጡ ጸረ ዴሞክራሲ ቆሞ ቀሮችን በደንብ አስተውል !
የኦሮሞ ህዝብ ግፍ እየተዋለብህ መሆኑንም እወቀው ! ግፍ ስል ከወንድም ህዝብ ጋር እንድትፋጅ እየተሰራብህ ስላለ ደባ የኢንቨስትመንት እንቅስቃሴዎችን በማጋየትና ሌሎች እድሎችን ከቱሪዝም ጭምር በማስደንበር በስራ እድሎች ረገድ እየተሰራብህ ስላለ በደል ወይም ሃጫሉ ሁንዴሳን የመሰለ ጀግና ስለማጣትህ እያወራሁ አይደለም ። ከዚያ ጋር ለማወዳደርና ለማበላለጥ ስለማይመች ግፍ እያወራሁህ ነው ። ከአብራክህ የወጡ ወጣት ልጆችህን ለአሮጌ ጥላቻና በቀላቸው መሳሪያ ለማድረግ ለጋ ህሊናቸውን በጭካኔ እየመረዙ የአዛውንት አክብሮታቸውን ርህራሄያቸውንና ለሃይማኖታቸው ያላቸውን ታዛዥነት እየደመሰሱ በሰብእናቸው ላይ የሚያደርሱትን ጉዳት ልብ በል ! የልጆችህን ለጭካኔ ፖለቲካ ዱላና እሳት መሆን እምቢ በል ! የሞት አይፈሬው ሃጫሉ ህይወት የተቀጠፈው ልጆችህን በቁጣ አስክሮ የጽንፈኞች በቀል ማቀጣጠያ ክብሪት ለማድረግ መሆኑን በምን አንጀት ትሸከመዋለህ ! በሃጫሉ መገደል ተንገበገብን የሚል ተውኔት በሚዲያ እየሰሩ የኦሮሞ አፍላ ወጣትን በንጹሃን ላይ ያዘመቱ ወንጀለኞችን እንደምን ጐሽ ልትላቸው ትችላለህ ! አፍላ ልጆችህ በቁጣ እንዲያብዱ ተደርገው እናት አባቶችን እንዲቀጡ የተደረገበትን የጉድ ገመና ምን ከምን አድርገህ ታነጻዋለህ !
ሃጫሉ ሁንዴሳን ማንም ገደለው ማን የእሱን ህይወት ሰውቶ ነፍጠኛ የሚል ስም በተለጠፈባቸው ውጥንቅጦች ላይ ወጣት ኦሮሞዎችን ለማዝመት ከፋፍሎ አፋጂዎች ሰኔ ውስጥ ተሳክቶላቸዋል ። ነገም ሌላ ታዋቂ ዝነኛ ሰው ከወዲህም ሆነ ከወዲያ ገድለው በቁጣ አሳብዶ የማፋጀት ሌላ ድል ለማጣጣም መሞከራቸው አይቀርም ። በሰኔው የአፋጂዎች በቀል ተሸናፊዎቹ የፌዴራልና የኦሮሚያ መንግስታዊ አካላት የጸጥታ ሃይሎች ኦሮሞዎችና በጉያቸው ያሉ ውጥንቅጦች የታሪክ ባለሙያዎችና ዴሞክራት ፖለቲከኞች ናቸው ለምን ? ምክንያቱም በቀለኞች ለብቀላ የሚነግዱበትን ትርክታዊ ጥላቻና መሸካከር ባለማጠባቸው ። ይህ ክፍተት እስካለ ሽንፈታቸው ይቀጥላል ። ሽንፈቱ ብዙ ሃይሎችን ይመልከት እንጂ በዋናነት የሚያጐድፈው የኦሮሞ ወጣት ነው ። የኦሮሞ ወጣት መጉደፍ ደግሞ የኦሮሞ ህዝብ ታሪክ መጉድፍ ነው ።
ሀፍረት የለሾቹ በቀለኞች ለብዙ አመታት በተሰራበት ትርክት ራሳቸው መታወራቸው ሳያንስ አይነ ቢስነታቸውን ወደ ኦሮሞ ውሱን ወጣቶች አጋብተውና የሆነ ክብሪት እየጫሩ ግርታ በማስነሳት ኦሮሞነትና የግርታ ጭካኔን እንዲዛመዱ ካደረጉ ውለው አድረዋል ። የምኒልክ ጊዜ የነፍጠኛ ዘመቻን ኦሮሞ ያልነበረበት አስመስለው በ አማራ ላይ ብቻ እየላከኩ በምኒልክ ጊዜ ተፈጸመ የሚሉትን ግፍ ራሳቸው ዛሬ በንጹሃን ላይ እያስፈጸሙ የኦሮሞን ታሪክ የግፍ ቀለም ቀቡ ። የሞጋሳና የጉዲፈቻ ባለጸጋነቱን እየረጋገጡ የግፍ ጉድፍ አለበሱ ። አልቤርጐው እየተንና ውጣ ! እየተባለ ወጥቶ ጆሮው በዋይታ እየተዋከበ ዘመናዊ ሆቴሎችና ሌሎች ተቋማት ነዳጅ ተርከፍክፎባቸው እሳት ሲለኮሱ ያየ ቱሪስትም አገሩ ሄዶ የሚጽፈው ይህንኑ ማፈሪያነት ነው ። እናም ለኦሮሞ የ19ኛው ክፍለ ዘመን ጥቃት እንንገበገባለን ባይ በቀለኞች ዛሬ በ21ኛው ክፍለ ዘመን ላይ የበቀል ግፋቸውን በኦሮሞ ስም ላይ ላክከው ድንጋይ ጠርቦና አሸዋ አላቁጦ ቅርጽ ማውጣት የማያሻው የግፍ ሀውልት አቆሙበት ። ለኦሮሞ እናስባለን ባዮቹ የጥላቻ በቀለኞች በእሳትና በገጀራ ያስገኙለት ትርፍ ይህ ነው ታሪክ ማበላሸት ልጆቹን በጥላቻና በበቀል መርዞ ከሰው የተፈጠረ የማያደርገውን ስራ ማሰራት ። የተሳካላቸውን ያህል ቀዬና ከተሞቹን የልቅሶ የፍርስራሽ የአመድና የክስልሳይ ባለሀብት ማድረግ ። እናሳ ከኦሮሞ አብራክ የተፈጠሩ የበቀል ታጋዮች ኦሮሞን እየጠቀሙ ነው ወይስ እየቀጡት ?
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
