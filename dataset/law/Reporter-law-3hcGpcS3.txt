ህብረተሰባዊ እድር ያስፈልገናል !
በታደሰ ሻንቆ ።
አለም የለወጥ ነፍሰ ጡር ስለመሆኗ የሚያወሳውን ጽሁፌን ከእነ ተከታዩ ካነበቡ ሰዎች መሀል ይህ ሰው ሶሻሊስት ነው ያሉ አይታጡም ። ሶሻሊዝም የሚባል ጸረ ሃይማኖትና የአንድ ፓርቲ ጠርናፊነት የደወለባቸውና ያስደነገጣቸውም ይኖሩ ይሆናል ። ቢደነግጡና ያንን አይነት ስርአትስ ድጋሚ አያሳየን ቢሉ ይገባቸዋል ። እኔም ያንን አይነቱን አፋኝና ሰብእናን አማቃቂ ስርአት ፈጽሞ ማየት አልሻም ። እኔ ባለፈው ያወራሁለትና አሁንም የማወራለት ስርአት የህብረተሰብ ልማትና ብልጽግና ከግለሰብ ልማትና ብልጽግና ጋር ስለተሳለጡበት የሰው ልጅ ከምድርና ከሌሎች ፍጡራን ጋር ስለተስማሙበት ራሽናል ስርአት ነው ። እኔ በማወራለት ስርአት ውስጥ የበለጸገ የገዳ አስተሳሰብ አለ ። የመላ ሰው ልጅን ከጦርነት ከብክለት ከድህነትና ከትርምስ ጥፋቶች አላቆ ወደ ፍትህና ወደ ነጻነት የማሸጋገር አስተሳሰብና ፍላጐት አለ ። ይህ ፍላጐት እኔ የፈጠርኩት ሳይሆን ዛሬ የአለም ህብረተሰብ ከገባበበት ተቃርኗዊ አጣብቂኝ የሚፈልቅ ነው ። እኔ የማወራለት ስርአት ህብረተሰብና ግለሰብነት እርስ በርስ የሚበለጻጸጉበት አንዱ በሌላው የሚለመልምበት ስርአት ነው ። ግለሰቡ የህብረተሰቡን መልካም ኑሮ የራሴ ብሎ ያፋፋል ህብረተሰቡም በውቅራቱ ማህበራዊ ሃላፊነቱን የማይረሳ በራስ ወዳድነትና በእርስ በርስ መበላላት አኗኗር ያልተመነጠረ አሳቢና ፈጠራዊ የሆነ መብቱን የሚያውቅና የማያስረገጥ ሰብእና እየኮተከተ ያፈራል ። በዚህም መልሶ ህብረሰባዊ አቋሙን የበለጠ በሚያሰለጥኑ ዜጐች ራሱን ይመግባል ። እንዲህ ያለ የህብረተሰብና የግለሰብ ስምረት እኔን በመሰሉ ሰዎች አእምሮ ውስጥ ያለ ምኞት/ፍላጐት አይደለም ጅምሩ በተጨባጭ አለ ።
እንዲህ ያለ ህብረተሰብንና ግለሰብን ያግባባ ግንኙነት በጅምር ደረጃም ቢኖር ወይም አለ ቢባልም መለምለምና ማደግ እንዲችል እንደ ስርአት መዘርጋትን ይሻል ። ይህንን አስተሳሰብ ያዘለ ፓርቲ ብቸኛ ፓርቲ ሆኖ ህብረተሰብን ያንጽ ቢባል እስከ ዛሬ ሲሆን እንዳየነው ውጤቱ አፈናና የከፋ ዝቅጠት ነው ። የብዙ ፓርቲ ስርአትን የይስሙላ ሽፋን አድርጐ አንድ ፓርቲ በግንባርነት ራሱን ጌታ አድርጐ ሌሎች ተፎካካሪዎች እንዳይገዳደሩት እነሱን እያዳከመና እየከፋፈለ ልስራ ቢልም በህወሃት/ኢህአዴግ ጊዜ የገባንበት መቀመቅ ውስጥ መግባት ነው ። አሁን ህወሃት ባለብዙ ነፍስ እየሆነ ብዙም አንድም ሆኖ ትግራይ ላይ የሚሰራበትም ስልት ያው ጌጠ ብዙ በሆነ አንድ ፓርቲ መጠረዝ ነው ።
እኔ የማወራለት የፍትሀዊ ስርአት ጅምር ብዙ ፓርቲ በሚወዳዳርበት ስርአት ውስጥ አንድ ፓርቲ ራሱን አባዝቶ የብዙ ፓርቲ ስርአት በመምሰል በሚፈጥረው ስውር የአንድ ፓርቲ ገዥነት አማካይነት ህይወት ሊያገኝ አይችልም ። ህይወትና ቀጣይነት ሊያገኝ የሚችለው በሽውዳ ሴራ ሳይሆን በእውነተኛ የብዙ ፓርቲ ስርአት ውስጥ የፍትሀዊነት መስመሩ በህብረተሰቡ ዘንድ በተከታታይ ተፈላጊና ተመራጭ ለመሆን ከበቃ ነው ። ይህም የዲስኩር ብልጣ ብልጥት ወይም ህብረተሰብን በጉርሻ የመደለል ጉዳይ ሳይሆን ህብረተሰብን በቀውሶችና በትርምሶች ከመላጋት ያወጣ በእጦተኞችና በናጠጡ ጥቂት አግበስበሴዎች ተቃርኖ ያልተወጠረ የኑሮ እድገት ውስጥ የማስገባት ጉዳይ ነው ። የስካንድኔቪያ አገሮች የሚባሉት ለዚህ ህያው ምሳሌዎች ናቸው ። በእነዚህ አገሮች ውስጥ ዘውዳዊ ጉልላትን ልናገኝ እንችላለን ። የሃይማኖቶችን ነጻነት ከማክበር ባለፈ ሃይማኖቶች ሲደጐሙም ሊያጋጥመን ይችላል ። የቀኝ ፓርቲዎች እንዳሉ ሁሉ ግራ ፓርቲዎችም አሉ ። በአብዛኛው በምርጫ አሸንፈው የመንግስት ሸንጐ ወንበሮችን በአብላጫ የሚቆጣጠሩት በማህበራዊ ፍትህ ጥቅል መስመር ውስጥ ያሉ ፓርቲዎች ናቸው ። የእነዚህ ፓርቲዎች ተከታታይ አሸናፊነት የሚመነጨው ከህብረተሰቡ የተረጋጋና ለፍትሀዊነት ትኩረት ከሰጠ የኑሮ እውነታ እንዲሁም ይህንኑ ከሚሻ የህዝብ አብላጫ ፍላጐት ነው ። የቀኝ መስመር ፓርቲ ቢያሸንፍ እን አሸናፊነቱ መሰረታዊ መዋቅርንና የፍላጐት ትርታን የሚያናጋ ሳይሆን የስደተኛ ጣጣ ንና የአውሮፓ ህብረት አባል መሆን አለመሆን ጉዳይ ላይ የሚንጠላጠል ነው ። በእነዚህ አገሮች ዘንድ ከዘውድም ከሃይማኖትም ጋር ያልተጋጨ ድህነትን ያሸነፈ ህብረተሰባዊ መተሳሳብና ኑሮን እናገኘለን ። ለስደት ሰፊ በር ባይኖርም ሌሎች አገሮች ለዜጐቻቸው ያላሟሉትን ሰብአዊ እንክብካቤ ዜግነት የሌለው ባይተዋርም የሚያገኝበት እድል እነሱ ዘንድ አለ ። ድንበር ተሻጋሪ ተራድኦዋቸውም ቢሆን የዘረፋ መግቢያ በር ወይም ጥገኛ መግዥያ መሳሪያ አይደለም ። በኢትዮጵያ ረዥም ታሪክ የነበረው የስዊድን ተራድኦና የአንደኛ ደረጃ ትምህርት ቤት ግንባታ ኢትዮጵያን በመጣባት አላማ የተመራና የዚያ አይነት ውጤት ያስከተለ አልነበረም ።
የአገር ውስጥ ልማታችን ከማህበረሰባዊና ከውሃዊ ድንበር ዘለል ጐረቤታምነትና ከህብረ አገራዊ ልማት ጋር የተሳሰረ እንደ መሆኑ የተረጋጋና የተግባባ ቀጣናዊ የፖለቲካና የልማት መስተጋብር ለመገንባት ከስካንድኔቪያ አገሮች ልምድ ብዙ ልንቀስም እንችላለን ። አሁን የያዝነው አረንጓዴ ልማትም ከዚያ አይነት ልምድ መማርን የሚሻ ነው ። በድንበር ተሻጋሪ ኩባንያዎች የተተበተቡ አገሮች በፋይናንስና በኢኮኖሚ መኮማተር እየተላጉ ህዝባቸውን ከስራ እያራገፉና ገቢ እያሟሸሹ ሲቀጡ እነሱ አለመቅጣታቸው አሁንም በኮሮና ወረርሽኝ አለመዝረጥረጣቸው ወደ እነሱ እንድናማትር የሚጋብዝ ነው ።
የሶሻል ዴሞክራሲ መርሀ ግብር አለን የሚሉ ፓርቲዎች በአገራችን አሉ ። አእምሮና ባህል ተላቆ የህብረተሰብ እድር ስርአትን እስካልገነባ ድረስ የሞቀው እንቅስቃሴ የወረት ሆይ ሆይታ ሆኖ ከመክሰምና መተረቻ ከመሆን አያመልጥም ።
የህብረተሰብ እድር ግንባታ ጉዞ ሁለት ነገሮችን ይፈልጋል ። በቅድሚያ መድረሻ ግብን አውቆ በዚያ እይታ ውስጥ ከኢኮኖሚ ግስጋሴ ጋር የማህበራዊ አካባቢንና የሰብእናን ልማት የማጥለቅና የማስፋት እርምጃን ማደራጀትና መምራትን ይመለከታል ። አነሰም በዛ ልንደርስበት የምንሻው መሰረታዊ ኑሮ ክብር ያለው ህይወትን የመኖር መብትን የሁሉ ሰው ማድረግ ተብሎ ሊጠቃለል ይችላል ። በዚህ ውስጥ ብዙ ዝርዝሮች አሉ ። በመሰረተ ልማት ጉድለት የህይወት አለመጐሳቆል ዋስትና ላይ መድረስ በሴተኛ አዳሪነት በመንገድ አዳሪነት በሱስ ተመራዥነት በቀምቶ በልነት ከመጠለፍና ወደዚያ ከመንሸራተት መትረፍ ሰርቶ የማደር ክህሎትና አቅም ይዞ ተረጣቢነት ውስጥ ከመውደቅና አቅም ደክሞ አስተዋሽ ከማጣት የሚጠብቅና የሚንከባከብ ማህበራዊ ስርአት ላይ መድረስ ሁሉ የዝርዝሮቹ መገላጫዎች ናቸው ። በሌላ አነጋገር ሰርቶ ለመኖር የሚያበቃ ስልጠናና ትምህርት የማግኘት መብት ተምሮ ስራ የመፍጠርና የመቆናጠጥ ገር እድል የማግኘት መብት ቢታመሙ የመታከም መብት በእድሜና በልዩ ልዩ ያልተጠበቁ ጉዳቶች ምክንያት መሰረታዊ የኑሮ ዋስትናን ያላማጣት መብትና የመሳሰሉት ላይ በአግባቡ ስለመድረስ እያወራን ነው ።
እነዚህን የመሳሰሉት መብቶች እንደ ህብረተሰቡ ግስጋሴ ደረጃ ወልዶ በማነጽ አንጾ/አስተምሮ ለስራ በማብቃት ተምሮ በመስራት ሰርቶ በመድከም ዥረት ውስጥ እየተሳለጡ መስራታቸው የሩቅ ህልም ተደርጐ እንዲያ ቢሆንልንማ እያልን የምንጐመዠው ነገር አይደለም ። ብርታቱና ብልህነቱ ኖሮን እንደ ህብረተሰብ በስሌት ለመስራት ከፈቀድን ባለንበት የእድገት ደረጃ የምናቀውን በእድር የመረዳዳት ባህል በመማሪያነት ወስደንና አበልጽገን የህብረተሰብ እድር ስርአት ማዋቀር እንችላለን ። ይህንን ስርአት በእድር አይን አስፍቶ መገንዘብ የሚያስገኘው ትልቁ ትርጉም ህብረተሰቡ ለራሱ ጣጣና ችግር ራሱን ደራሽ አድርጐ ማየቱና አስቀድሞ የመሰነቅ ሃላፊነት ለራሱ መስጠቱ ነው ። የዚህ የህብረተሰብ እድር ግንዛቤ ከወለዱት ልጅ አስተናነጽ አንስቶ በአግባቡ ተጡሮ እስከ ማለፍ ድረስ እንደ ህብረተሰቡ እድገት በአግባቡ ለመኖር እድር መግባት ማለት ነው ። በዚህ እድርተኛነት ውስጥ አገረ መንግስቱ ህብረተሰባዊ አካባቢው መስሪያ ቤቶች ግለሰቦች አሉበት ። ከልማትና ከኑሮ እድገት ጋር የሚያድግ የየራሳቸውም ሚና አላቸው ። ሚናቸው ማህበራዊ አካባቢንና የአእምሮ ሙሽትን ለራስ አገዝ እድር ተስማሚ እያደረጉ ከመኮትኮት አንስቶ ለመብቶች ተጨባጭነት የጥሪት ስንቅ እስከ ማዋጣት የሚሰፋ ነው ።
አሁን እንደሚታየው ህዝብ የሚሳተፍበት የበጐ አድራጐት እንቅስቃሴ ያለው ለሌለው የሚረዳበት የረጂና የተረጂ ተራክቦ መስሏል ። ይህ ስህተት በሁለት ተመጋጋቢ እንቅስቃሴዎች ሊታረም ይችላል ። አንደኛ ዛሬ ያለው ሰፊ የኑሮ አቅም ደካማነትና ከኢኮኖሚው ጋር የሚገናዘብ የመንግስት ግብር ብዙም የማያወላዳ እንደ መሆኑ በመንግስት መልክ የሚካሄደው የማህበራዊ ዋስትና እንቅስቃሴ ብዙ የውዴታ መዋጮንና ስጦታዎችን ይሻል ። እነዚህ ስጦታዎችና መዋጮች ግን የያዝ ለቀቅ ስራ ከመሆንና ከግለሰብ ወደ ግለሰብ በቀጥታ ከመሻገር ወጥተው ለአጠቃላይ ህብረተሰባችን መረዳጃ እድር የማውጣት/ስጦታ የማበርከት መተማመን ያለበት ቋሚ ስርአት ውስጥ ሊገቡ ይችላሉ ። በየመንገዱ የምንሰጠው እርጥባን ሁሉ በህብረተሰቡ እድር በኩል ትርጉም ያለው ስራ መስራት ይችላል ። እድሩ ግብር የማይከፈልባቸው ገቢ አፍላቂ አውታራትም ከአዲስ አበባ እስከ ክልል ከተሞች ሊኖሩት ይችላሉ ። የደን ልማትም ከቀዬ ህብረተሰብ የኑሮ መደጐሚያና ከወጣት ስራ አጥነት መቀነሻ እቅዶች ጋር ተያይዞ ሊካሄድ እንደሚችል ሁሉ የህብረተሰብ እድር ገጽታም እንዲይዝ ሊደረግ ይችላል ። የእስልምና እምነት የሚፈቅድ ከሆነም ያለ ወለድ የሚደረግ ገንዘብ አስቀማጭነት ሊያመነጭ የሚችለውን ወለድ ለህብረተሰብ እድር እንዲፈስ ወደ ማድረግ አቅጣጫ ሊጠመዘዝ ይችላል ።
ሁለተኛ እነዚህን በመሳሰሉ መልኮች የሚሰበሰቡ የህብረተሰብ መረዳጃ ጥሪቶች ብቻቸውን የትም አያደርሱም ። መንግስት በተለያየ መልክ የሚሰበስባቸው ህዝብ ገብ ገቢዎች ዋነኛዎቹ የህብረተሰብ እድራችን ጥሪት መገኛ ናቸው ። እዚያም ውስጥ ዞሮ ዞሮ በግብር ሆነ ለመሰረተ ልማት ተገልጋይነት የሚከፈሉ ክፍያዎችን እንደ ማበራከት መመልከታችን አግባብ ነው ። ከህብረተሰብ እድራችን ስንቅ ስንጠቀምም ሰርቶ ለመጉረስ አቅም በሌለን ደረጃም ቢሆን ቀደም ሲል ራሳችን ካዋጣነው ወይም ነገ በራሳችንም ሆነ በተወላጆቻችን በኩል ከምናዋጣው እንደ መጠቀም ልንቆጥር እንችላለን ።
የህብረተሰብ መረዳጃ እድራችን እሳቤ በገንዘብ መልክ ጠቦ የሚታይ አይደለም ። ከገንዘብ ክፍያ ባሻገር በልማትና በበጐ ስራዎች የምናደርጋቸው እንቅስቃሴዎች ሁሉ ለእድራችን የማዋጣት ፈርጅ አላቸው ። በህይወት ኑሮ ውስጥ ከገቢ ድጐማና ከልዩ ልዩ የዋስትናዎች ጥቅሞች ባሻገር ከብክለት ተጠብቆ መኖር ባማሩ መናፈሻዎች ውስጥ ለመዝናናት እድል ማግኘት ወዘተ ሁሉ ከህብረተሰብ እድር ስንቅ ተጠቃሚ መሆን ነው ። በዚህ ከመጽዋችነትና ከተመጽዋችነት ስሜት የተላቀቀ ሰፊ የህብረተሰብ እድር እሳቤ ውስጥ ዛሬ የተጀማመሩት በነጻ ወገንን ማስተማር የአቅመ ደካማን ቤት መጠገን ምንም የሌላቸውን በአንዳንድ ነገር መደጐም ችግኝ በነጻ መትከል አካባቢን ከብክለት መንከባከብ ወዘተ ያላቸው የይዘት ድርሻ በጣም ትንሽ ነው ። የእድራችን የነግ በእኔ የአስተዋጽኦ ስራዎች ዝርዝራቸው አያሌ ነው ። እዚህና እዚያ ተደረጉ ብለን ከምንቆጥራቸው ለወገን የመድረስ በጐ ስራዎች በላይ የወጣቶቻችን በበጐ ስራና በተቆርቋሪነት መገራት የህብረተሰቡን የመሰረተ ልማት የኢኮኖሚ አውታራት የመንግስት ገቢዎችን ከእነ አጠፋፋቸው በእድራቸው መነጽር ውስጥ ለማስተዋል መቻላቸው ለሁላችንም የ ነግ በእኔ መደጋገፍ ዘላቂ መተማመኛ ምሰሶ ነው ።
ይህንን ምሰሶ በተከታታይ የበጐ ተግባር ልምምድና የአስተሳሰብ/የባህል አብዮት ማነጽ ይገባል ። ይህ ማለት ምን ማለት ነው ? የመረዳጃ እድርን የመዋጮ ጥሪትና የገቢ ማመንጫ ተቋምን መበጥቦጥ በማይፈይድ ወጪ ማድፋፋት ዝም የማይልበት የሚያንገበግብና ወደ ማጋለጥና ወደ መፋረድ የሚወስድ የራስ በራስ ተቆርቋሪነት ይልማ ማለት ነው ። ይህ ተቆርቋሪነት ቆይ እስቲ ላስታውሰው የማይሉትና የማያጠኑት የተቆርቋሪነት ግንዛቤና ስሜት ነው ። የተግባራዊ ኑሮ ግብታዊ ግንዛቤ ሰዎች ይበርክቱ ማለት ነው ።
ከዚህ አያ አምና በ2012 አ.ም ለአዲስ አበባ የመንግስት ትምህርት ቤት ተማሪዎች የደንብ ልብስ በነጻ ለሁሉም መሰጠቱ በጥሪት አጠቃቀም አከራካሪ መሆኑ ሳያንስ አምና የተሰጠው የደንብ ልብስ በእኛ የድህነት አቅም ለሁለት አመት እን ሳያገለግል ለ2013 አ.ም ሌላ የደንብ ልብስ ለማደል መታቀዱ አጉል የመቀናጣት ብክነት ተደርጐ ሊታይ የሚገባው ነው ። ያለፈው የደንብ ልብስ እንከናም ቢሆን እን አዲስ የታሰበውን ለአዲስ መጦች አሰፍቶ ነባሮቹን አንድ አመት እንዲዘገዩ ማድረግ በተገባ ነበር ። ልክ እንደዚያው የአሰሪና የሰራተኛ መተሳሰብ ተጠቃሚነቱ የሁለት በኩል ነው ። ባለኩባንያው ሰራተኞቹን ሲንከባበክ ኩባንያውን መጥቀሙ መሆኑ ሰራተኛውም ለስራው ሲተጋና ሲቆረቆር የስራ ዋስትናውን መንከባከቡ መሆኑ የሁለቱ ድምር ደግሞ አጠቃላዩን የህብረተሰብ እድር መጥቀምና ማደርጀት መሆኑ የሰርክ ግንዛቤ ሊሆን ይገባል ። በጐ ስራን ለተጐዳ መቆርቆርንና መረዳዳትን የሁላችን የኑሮ ዘይቤ ፈርጅ ማድረግ ከተዋረደና ከዘቀጠ ኑሮ ሌሎችን ለማውጣትና መርዘኛ/አጥፊ የኑሮ አካባቢዎችን ለመቀየር መፍጨርጨርም ለሌላው እንደ መኖር አድርገን የምንመጻደቅበት ሳይሆን ራስንም የገዛ ተወላጅንም ከዚህ አይነት አደጋ የሚያድን የመልካም ኑሮ ዋስትና የመፍጠር ግንዛቤያችን በዚህ አይነት አተያይ መበልጸግ አለበት ።
መሆን አለበት ያልኩትን በተጨባጭ ብንፈጽመው ኑሯችን በመረቃ ነበር ። ይህን ሁሉ ሳትት በደርግ ጊዜ አስቦላቸው ቴሌቪዥን በመጠለያቸው ገብቶ አውደ አመትን ተዝናንተውና ተደስተው ያሳሰፉበት ጊዜ ነበር ። የነፍስ አድን እርዳታ እየተቋደሱ በቀለም ቴሌቪዥን አማካይነት የአውደ አመት ዘፈኑን ነሽ ጠላና ጠጁን ዶሮ ወጡን ነሽ ክትፎና ቁርጡን በአይን ለመኮሞኮም በቁ ። የእኔም ሀተታ የዚያ አይነት ሆኖ ይሰማኛል ። ከኦሮሚያ ከተሞች እስከ አዲስ አበባ ድረስ የነፍጠኞች ምሽግ ይናድ ! እየተባለ በተወሰነ ማህበረሰብ ላይ እልቂትና ጥሪት የማሳጣት ቅስቀሳ በተካሄደበትና እንዲህ ያለ ግፈኝነት ስለመድረቁ እን ገና እርግጠኛ ባልተሆነበት ምድር ላይ ፈጣሪ በቃችሁ በለን እያለ ላለ ልቦና እንዲህ ስላለ ጣፋጭ ተስፋ ማውራት ሽሙጥ ይመስላል ።
ለመሆኑ በሰኔ 20ዎች ውስጥ ጭካኔና ጥላቻ ጅምላ ግድያና የንብረት ውድመት በኦሮሚያ ውስጥና በቤንሻንጉል ግድም አማራ በተባሉ ላይ አነጣጥሮ ያካሄደው ስለምንድን ነው ? በዚያን ሰሞን የስም ዝርዝር አድራሻ መሪና ቤንዚን ይዘው ሲለኩሱና ግድያ ሲፈጽሙ የነበሩት ጐረምሶች የግፉ እናቶች ናቸው ወይስ የግፉ ጣቶች ? የወጠጤዎቻችን ክንዶች አዛውንቶችን ለመቀጥቀጥና ለመግደል ያልተሰቀቁትስ ድርጊታቸው ከገዳ ባህል ጋር የሚገጥም ሆኖ ነው ? ወይስ በጥላቻ ርእዮተ አለም ርህራሄያቸውንና ታላላቆችን አክባሪነታቸውን ተቀምተው ? ኦሮሞ እንዲህ አደረገኝ እየተባለ የሚፈስ እንባና የሚለበሰ የሀዘን ልብስ የኦሮሞስ እንባና ሀዘን አይደል ይሆን ? ከሞያሌ እስከ ትግራይ ከምእራብ የኢትዮጵያ ድንበር እስከ ምስራቅ ጥግ የተዘረጋው ኦሮሞ ከሌሎች ወገኖቹ ጋር ሆኖ እነዚህን የውድመትና የጭፍጭፋ ደጋሾችን የእኔን ስምና ነጻነት ለግፋችሁ መቋጠሪያ ከረጢት ማድረጋችሁን አቁሙ ! ሳይልና ርህራሄያቸውን የተነጠቁ ውስን ወጣቶቻችንን ለማደስ ሳይንቀሳቀስ የ ኦሮጵያ ግስጋሴና ፍትሀዊ ኑሮ ጤና የሚያገኝ አይመስለኝም ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
