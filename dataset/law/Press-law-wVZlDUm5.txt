ህክምና እንዳይደረግ እምቢ ማለት ።

እንደምን ሰነበታችሁ ! እንን በጤና ተገናኘን !
የኮሮና ቫይረስ አገራችንን በጐበኘባቸው የመጀመ ሪያዎቹ አስጨናቂ ቀናት ስንሰማቸው የነበሩ ጉዳዮች አንዳንዶቹ አስገራሚም አስቂኚም ነበሩ ። ከእነዚህ ውስጥ ከዛሬው ርእሰ-ጉዳያችን ጋር የሚገናኘው በቫይረሱ ተጠርጥሮ ለምርመራ በአምቡላስ በመወሰድ ላይ ሳለ ሮጦ አመለጠ የተባለው ገራገር ሰው ነው ።
በአሁኑ ወቅትም እንዲህ የተጋነነ አይሁን እንጂ የኮቪድ ምርመራ ለማድረግ እምቢ የሚሉና ወደ ለይቶ ራንታይን ለመግባት ፈቃደኛ የማይሆኑ ሰዎች በርካቶች ናቸው ። ከራንታይን አምልጠው ወደ ህብረተሰቡ የሚቀላቀሉም ጥቂቶች አይደሉም ።
የሆነው ሆኖ ከወቅታዊው የኮሮና ቫይረስ ጋር በተያያዘም ሆነ እንደአጠቃላይ በአገራችን ህክምና ለማድረግ ያለው የማህበረሰቡ የፈቃደኝነት ልክ ዝቅተኛ ስለመሆኑ ነው በዘርፉ የተደረጉ ጥናቶች የሚያስረዱት ።
በዚህ የተነሳ ደግሞ በታካሚዎችና በህክምና ባለሙያዎች እንዲሁም በህክምና ተቋማትና በታማሚ ቤተሰቦች መካከል ቀላል የማይባል እሰጥ አገባ ሲፈጠር ይስተዋላል ። የህክምና አገልግሎቱም ሳንካ ሲገጥመው ይታያል ።
እኛም ህክምና እንዳይደረግ እምቢ ከማለት ጋር በተያያዘ በአገራችን የተለያዩ የህግ ማእቀፎች ያሉትን ድንጋጌዎች ለግንዛቤ ይረዳ ዘንድ አሰናድተናል ። ህክምናን እምቢ ማለት ምንድን ነው ?
እርግጥ ነው ከሰዎች መሰረታዊ መብቶች መካከል አንዱ በራስ የመወሰን ነጻነት ነው ። እናም አካለ መጠን የደረሰና ችሎታ ያለው ታካሚ ሁሉ ማንኛውም አይነት ህክምና እንዳይደረግለት የመወሰን መብት አለው ።
የፍትሀብሄር ህጉ ስለ ሰዎች በሚደነግገው ክፍሉ ላይ ማንኛውም ሰው የሀኪም ወይም የቀዳጅ ሀኪም ምርመራ ወይም ህክምና እንዳይደረግለት በማንኛውም ጊዜ ሁሉ እምቢ ማለት ይችላል በሚል የደነገገውም መሰረቱ ይኸው ነው ።
ይሁንና የእንቢታ ውሳኔውን በተመለከተ ጊዜ ወስዶ በጥሞና እንዲያስብና ሃሳቡን እንደገና መርምሮ እንዲቀይር መመከር እንደሚኖርበት ነው ዶክተር መልካሙ መአዛ የህክምና ህግ እና ስነ-ምግባር በኢትዮጵያ በሚል ባሰናዱት መጽሀፋቸው የሚገልጹት ።
ይሁንና የምክር ጥረቱ ፍሬ ሳያፈራ ቀርቶ ታካሚው እምቢታው ከጸና የእሱ ውሳኔ በጤናው ላይ ስለሚያስከትለው ችግር ተገልጾለት ዝርዝሩ በጤና ማህደሩ ውስጥ በጽሁፍ ከሰፈረ በኋላ የጤና አገልግሎት ግንኙነቱን ማቋረጥ እንደሚቻል ህጐቻችን ይገልጻሉ ።
የምግብ የመድሃኒትና የጤና እንክብካቤ አስተዳደርና ቁጥጥር ደንብ ቁጥር 299/2006 በግልጽ እንዳስቀመጠው የታካሚው በግንዛቤ ላይ የተመሰረተ ፈቃድ ሳይገኝ የህክምና አገልግሎት መስጠት የተከለከለ ነው ። ማንኛውም የጤና ባለሙያም የታካሚውን ፈቃድ ለማግኘት ተገቢውን ጥረት ማድረግ እንዳለበት ተደንግጓል ።
ይህ ሳይሆን ቀርቶ ግን ፈቃዱን ተጠይቆ ህክምናውን አለመፈለጉን ለገለጸ ታካሚ የጤና ባለሙያው እምቢታው በጤናው ላይ ስለሚያስከትለው ውጤት ገልጾለት ይህንኑ በጽሁፍ ማስፈር እንደሚገባውም ህጉ ያስገድደዋል ።
በሌላ በኩል ታካሚው ችሎታውን ያጣ ወይም አካለ መጠን ያላደረሰ መሆኑ በማያሻማ ሁኔታ ከተረጋገጠ የእንቢታ ውሳኔው ከህግና ከጤና ስርአት አያ እየታየ መወሰን ይገባዋል ።
አንድ ሰው ችሎታውን በሚያጣበት ወቅት ወይም ነፍስ የሚዘራ የህክምና እርዳታ ወይም የህይወት ማራዘሚያ ህክምና የሚያስፈልገው ሆኖ ሲገኝ እንዳይደረግለት የሚገልጽ የእንቢታ ውሳኔውን በጽሁፍ በምስክሮች ፊት ማስፈር እንዳለበት ህጉ ይገልጻል ።
ይሁንና ህመምን ማስታገስ ምግብና ውሃ በአፍ መስጠት ንጽህናን መጠበቅ ሰውነትን ወይም አካልን ማሞቅ ልብስ ማልበስ መጠለያ መስጠትና ማኖር መሰረታዊ እንክብካቤዎች ተደርገው ስለሚቆጠሩ እምቢታ ቢኖር እንን ሊቋረጡ እንደማይችሉ ዶክተር መልካሙ በመጽሀፋቸው ያብራራሉ ።
እሳቸው እንደሚሉት አንድ ችሎታ ያለው ሰው ያኖረው የእንቢታ ውሳኔ ተግባራዊ ከመደረጉ በፊት ሶስት መስፈርቶች መሟላታቸው መረጋገጥ አለበት የእንቢታ ውሳኔ መቅረቡ ህጋዊ መሆኑና ተግባራዊ ሊደረግ መቻሉ ናቸው ።
ይህንንም በምሳሌ ሲያብራሩ አንድ የ75 አመት አዛውንት በደረሰባቸው የመኪና አደጋ አንጐላቸው ይጐዳል ። በዚህም ህሊናቸውን በከፊል ከመሳታቸውም በላይ መናገር መራመድና ራሳቸውንም መንከባከብ ባለመቻላቸው የአልጋ ቁራኛ ይሆናሉ ።
ሀኪሞቹም ከጉዳታቸው የተነሳ አዛውንቱ የማገገም እድላቸው አነስተኛ መሆኑን በመግለጻቸው ወደ ቤታቸው ተወስደው የቤት ውስጥ እንክብካቤ እንዲደረግላቸው ይወስናሉ ።
በመካከሉ ታዲያ አዛውንቱ በመታመማቸው ወደ ህክምና ተቋሙ ተወስደው ሲመረመሩ በሳንባ ኢንፌክሺን መጠቃታቸው ስለተረጋገጠ በአስቸይ ተኝተው መድሃኒት መውሰድ እንዳለባቸው ለባለቤታቸው ይገለጽላቸዋል ።
ይሁንና ባለቤታቸው አዛውንቱ በጽሁፍ ፈርመው ያስቀመጡት ምንም አይነት የህክምና መድሃኒት ያለመውሰድ እምቢታ በመኖሩ ምክንያት ህክምናውን ይቃወማሉ ።
በዚህ ምሳሌ ታዲያ ሶስቱም መስፈርቶች በመሟላታቸው እምቢታው ተግባራዊ መደረግ ይኖርበታል ማለት ነው ።
በሌላ አጋጣሚ ደግሞ አንድ የ45 አመት ጐልማሳ ራሱን ለማጥፋት በማሰብ ብዛት ያላቸው የእንክብል መድሃኒቶችን ከዋጠ በኋላ ህሊናውን ስለሳተ ባለቤቱ ወደ ሆስፒታል ትወስደዋለች ።
የድንገተኛ ህክምና ከመጀመሩ በፊት ባለቤቱ ለሀኪሙ የሰጠችው ወረቀት ሲነበብ መሞት ስለምፈልግ በህይወት ከተገኘሁ የድንገተኛ ህክምና እንዳይደረግልኝ የሚልና የተፈረመበት የእምቢታ ውሳኔ መሆኑ ተረጋገጠ ።
በዚህ ሁኔታ ታዲያ የታካሚውን ፍላጐት ተግባራዊ ለማድረግ ውሳኔውን ከሶስቱም ቅድመ-ሁኔታዎች አንጻር መመርመር ያስፈልጋል ። እርግጥ ነው እምቢታውን የገለጸበት በጽሁፍ የሰፈረና የተፈረመበት ማስረጃ ቀርቧል ።
ይሁንና ራሱን ለመግደል ያደረገውን ሙከራ ከግንዛቤ በማስገባት የመወሰን ችሎታው ተጽእኖ ውስጥ አልወደቀም ብሎ መገመት ስለማይቻል እምቢታው ተግባራዊ ሊደረግ እንደማይችል ግልጽ ነው ።
ከሁሉም በላይ ለመሞት መፈለጉም እምቢታው ተግባራዊ ሊደረግ እንደማይችል ቁልጭ አድርጐ ያስረዳል ። ስለዚህ የታማሚው ህክምናን እምቢ የማለት ውሳኔ ተግባራዊ ሊሆን አይገባውም ማለት ነው ።
እንቢታ የማይፈቀድበት ሁኔታ ።
አንድ ሰው ህክምና ለማድረግ እንቢታውን የማስታወቅ መብት ቢኖረውም ቅሉ ህጉ ባስቀመጣቸው እንዳንድ ሁኔታዎች ግን እንቢታው ተቀባይነት ሊያጣ እንደሚችል ልብ ማለት ያስፈልጋል ። በፍትሀብሄር ህጉ መሰረት ለህዝብ ጥቅም ሲባል ሰዎች የጤንነት ምርመራ እንዲያደርጉ ወይም የግዴታ ክትባት እንዲወስዱ ሊገደዱ ይችላሉ ። በተጨማሪም ይህንን ስለመሳሰለው የጤና አጠበበቅ ጥንቃቄ ጉዳይ በሚወጡ ህጐች በተደነገጉ ህግጋት መሰረትም እንቢታቸው ተቀባይነት ሊያጣ ይችላል ።
ከዚህ በመነሳት ለህዝብ ጥቅም ሲባል ሰዎች ህክምናን እንዲያደርጉ ይገደዳሉ ሲባል ምን ማለት ነው የሚለውን ማየቱ ጠቃሚ ነው ።
የመጀመሪያው ጉዳይ ህክምና እንዳይደረግ እንቢ ማለት የማይቻለው ግለሰቡ ለህብረተሰብ ጤና አደጋ በሚያመጣ ወረርሽኝ ወይም ተላላፊ በሽታ ከተለከፈ ነው ።
ከምግብ እና የመድሃኒት አስተዳደር አዋጅ ቁጥር 1112/2011 እንዲሁም ከቀደመው አዋጅ ቁጥር 661/2002 ጣምራ ንባብ እንደምንረዳው የህብረተሰብን አደጋ ላይ የሚጥሉ ወረርሽኝና ተላላፊ በሽታዎች ሲከሰቱ በስፍራው በመገኘት ምርመራ በማካሄድ የሚያረጋግጠው የሚያነቃው የሚያስጠነቅቀው መረጃ የሚያሰራጨው ግብአት የሚያንቀሳቅሰው እና በሀገሪቱ ለሚካሄዱ የምላሽ ስራዎች ድጋፍ የመስጠት ሃላፊነት የተሰጠው ተቋም የኢትዮጵያ የህብረተሰብ ጤና ኢንስቲትዩት ነው ።
ይህ ተቋም ወረርሽኝ ወይም ተላላፊ በሽታ ተከስቶ ከአንድ ክልል በላይ ከተዛመተ በመግቢያና በመውጫ ኬላዎች ላይ አገር ውስጥ በሚገቡና ከአገር በሚገቡ አለም አቀፍ መንገደኞችና አውሮፕላኖች ላይ ቁጥጥር የማካሄድ ሃላፊነት ተሰጥቶታል ።
ከዚህ ሁሉ በላይ ደግሞ በወረርሽኝ ወይም በተላላፊ በሽታ የተጠረጠረን ሰው ራንታይን የማድረግ ሃላፊነትም አለው ። በተጨማሪም ተቋሙ ተላላፊ በሽታዎችን ለመቆጣጠር ትምህርት ቤቶችን ጨምሮ ሌሎች የህዝብ መሰብሰቢያ ተቋማትንም ለተወሰነ ጊዜ የመዝጋትና ሌሎች አስፈላጊ ርምጃዎችንም የመውሰድ ስልጣንም ተሰጥቶታል ።
የምግብ የመድሃኒትና የጤና እንክብካቤ አስተዳደርና ቁጥጥር ደንብ ቁጥር 299/2006 ላይ ከተቀመጠው ትርጓሜ ለመረዳት እንደሚቻለው ራንታይን ማድረግ የሚባለው ለወረርሽኝ ወይም ለተላላፊ በሽታ ተጋልጠዋል ወይም በበሽታው ተይዘዋል በሚል የተጠረጠሩ ሰዎች ሲያጋጥሙ በወረርሽኙ ወይም በበሽታው መያዝ አለመያዛቸው እስከሚረጋገጥ ድረስ ተለይተው የሚቆዩበት አሰራር ነው ።
ለይቶ ማቆየት የሚባለው ደግሞ ራንታይን የተደረገ ወይም ያልተደረገ ሰው በወረርሽኝ ወይም በተላላፊ በሽታ መያዙ በምርመራ ሲረጋገጥ ወዲያውኑ ወደ ተቋም ለይቶ ማቆያ ክፍል በማዛወር የፈውስና የተሃድሶ ህክምና የመስጠት እንደዚሁም ሌሎች ሰዎች በበሽታው እንዳይያዙ የማድረግ ሂደት ስለመሆኑም ባለሙያው ያብራራሉ ።
የህብረተሰብ ጤና አደጋ ላይ ወድቋል ሊባል የሚችልበት ሁለተኛው ሁኔታ በበሽታ የተያዘው ሰው ህክምና ካልተደረገለት የህብረተሰቡ ጤና አደጋ ላይ እንደሚወድቅ ከተገመተ ነው ።
ከዚህ በተጨማሪም ለህብረተሰቡ ሲባል የጤንነት ምርመራ እንዲያደረጉ ወይም እንዲከተቡ የታዘዙ ሰዎች አገልግሎቱ እንዲሰጣቸው ፈቃደኛ መሆን እንዳለባቸውም ህጉን መረዳት ያስፈልጋል ።
የህብረተሰብ ጤና አደጋ ላይ ከመውደቅ ጋር የተያያዘው ሌላው ጉዳይ የህጻናት ታማሚዎች የወይም በህግ የተከለከሉ ሰዎች ጉዳይ ነው ።
ለአካለ መጠን ያልደረሱ ልጆችን ወይም በህግ ክልከላ የተጣለባቸውን ሰዎች ለከፋ ጉዳት ሊያጋልጣቸው የሚችል ወይም ድንገተኛ የሆነ የጤና ችግር በሚያጋጥማቸው ጊዜ የሚደረግላቸውን ህክምና እንቢ ማለት አይችሉም ።
በፍትሀብሄር ህጉ ቁጥር 20 ላይ በግልጽ ሰፍሮ እንደምናነበው እንዲህ ያሉ የህብረተሰብ ክፍሎች ህክምና ለማድረግ እንቢ ብለው የተገኙ እንደሆነ ይኸው እንቢታቸው በወላጅ በአሳዳጊ ወይም በፍርድ ቤት ሊሻርና ህክምናውን ሳይወዱ በግድ ሊያገኙ ይገደዳሉ ።
የምግብ የመድሃኒትና የጤና እንክብካቤ አስተዳደርና ቁጥጥር ደንብ ቁጥር 299/2006 በበኩሉ ከህብረተሰብ ጤና አደጋ ላይ መውደቅ በተጨማሪ የታካሚው ፈቃድ ሳይገኝም ቢሆን የህክምና አገልግሎት መስጠት የሚቻልባቸውን ሁኔታዎች ዘርዝሯል ።
የመጀመሪያው ሁኔታ ታካሚው ፈቃድ መስጠት የማይችል ሲሆንና ፈቃዱን እንዲሰጥለት በወከለው ሰው ፈቃዱ ከተሰጠ ተወካይ ከሌለ በትዳር ጓደኛው በልጁ በወላጁ በወንድሙ ወይም በእህቱ ፈቃዱ ከተሰጠ ወይም በህግ ወይም በፍርድ ቤት ከታዘዘ የሚለው ነው ።
የታካሚው ፈቃድ ሳይገኝ የህክምና አገልግሎት መስጠት የሚቻልበት ሁለተኛው ምክንያት ታካሚው በግልጽ ወይም በማንኛውም መልኩ የህክምና አገልግሎቱን እንደማይፈልግ ካላሳወቀና ህክምናውን ማዘግየትም በታካሚው ጤንነት ላይ ዘላቂ ጉዳት የሚያስከትል ከሆነ ነው ።
በደህና እንሰንብት !
አዲስ ዘመን ጥቅምት 4/2013 ።
