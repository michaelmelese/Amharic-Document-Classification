የትምህርት ነጋዴዎችን ማን ይቆጣጠራቸው ?
በዚህ ዘመን እንደ ዳቦ ስር ሳሙና ሁሉ በገበያ ከሚሸቀጡ ንግዶች አንዱ ትምህርት ሆኗል ። የሸቀጦቹን ዋጋ ገበያ እንደሚተምነው ሁሉ የትምህርት ግብይትንም ዋጋ የሚተምነው ገበያ ሆኗል ። የግል ትምህርት ቤቶች የተጋነነ ትርፍ የሚያገኙበት የትምህርት ንግድ መንገደኛውን ሁሉ እየሳበው ሁሉም በየጥጋጥጉ የሚከፍተው ተሰብስቦ የሚጀምረው ንግድ ትምህርት ሆኗል ። በነሀሴ ወር በመገናኛ ብዙሃን ከሰማናቸው ዜናዎች ውስጥ እከሌ የተባለ የግል ኮሌጅ ያለእውቅና አንድ ወይም ሁለት አመት አስተምሮ ተዘጋ እከሌ የተባለው ደግሞ እውቅና ባላገኘበት የትምህርት ዘርፍ መዝግቦ በማስተማሩ ተቀጣ ወዘተ የሚሉት ግንባር ቀደም ናቸው ። የትምህርት ሚኒስቴር የግል ኮሌጆችን እውቅና በመስጠት በመቆጣጠርና አጥፍተው ሲገኙም እርምጃ የመውሰድ ስልጣን ቢኖረውም ሊቆጣጠራቸው አለመቻሉ ለዘመናት የታዘብነው ሀቅ ነው ። ከአጸደ ህጻናት እስከ ሁለተኛ ደረጃ ትምህርት የሚነግዱትን ተቋማትማ የሚመለከታቸውም የሚቆጣጠራቸውም አካል ያለ አይመስልም ። የፈለጉትን የትምህርት ዋጋ ይተምናሉ ወላጆች ግርግር ቢያበዙም ከማስፈጸም ወደኋላ አይሉም ። እስካሁን ድረስ የወሰኑትን ዋጋ የተቃወማቸው አካል ውጤት አግኝቶ እንደማያውቅ ልባቸው ስለሚያውቅ ያለርህራሄ ዋጋ በመጨመር ማትረፍ ብሄራዊ ግዴታ ሆኖባቸዋል ። ይህ ፍረጃ ሁሉንም የግል ትምህርት ቤቶች የሚመለከት ባይሆንም ብዙሃኑን ይመለከታል ።
ትምህርት ገበያ ውስጥ እንደሚሸጠው ሸቀጥ አይደለም ። ትምህርት የዜጋ የሰብአዊ መብት ተተኪና አገር ተረካቢ ማፍሪያ የአገርን እድገት የሚወስን ጉዳይ ነው ። የዜጐችን የትምህርት መብት የማክበር የመጠበቅና የማሟላት ግዴታ የመንግስት ነው ። የመጀመሪያ ደረጃ ትምህርት በነጻና በግዴታ ሁለተኛና ሶስተኛ ደረጃ ትምህርት መንግስት በየጊዜው ቀጣይ በሆነ በጀት ዜጐች እንዲያገኙ የማድረግ ግዴታ የመንግስት መሆኑን አገራችንን ጨምሮ አገሮች የፈረሙት ሁሉ አቀፍ የሰብአዊ መብት ሰነድ የማያመጣ በቋንቋ በብሄር በገንዘብ አቅም ወዘተ መድልኦ የማይደረግበት ሊሆን እንደሚገባ የመማር መብትን ስፋትና ወሰን የተነተኑ አለም አቀፍ ተቋማት ይገልጻሉ ።
የመማርን መብት ተግባራዊ ከማድረግ አንጻር የግል ሴክተሩ የራሱ አስተዋጽኦ እንደሚኖረው የታመነ በመሆኑ በአለም አቀፍና ብሄራዊ እቅዶች የግል ባለሀብቱ እንደ ባለድርሻ አካል ይሳተፋል ። የግል ተቋማቱ ድርሻ ትምህርት ለዜጐች እንዲዳረስ የበኩላቸውን አስተዋጽኦ ማድረግ ቢሆንም አገልግሎቱን በነጻ እንዲሰጡ አይጠበቅም ። ይሁን እንጂ ለትምህርት የሚያስከፍሉት ዋጋ ትርፍን ብቻ መነሻ ያደረገ ህብረተሰቡ ልጁን ላለማስተማር እስኪወስን ድረስ የተጋነነ የትምህርት ግብአት ጥራት ያለው ትምህርት በሌለበት ሁኔታ የባለአክሲዮኖችን የትርፍ ድርሻ ለማሳደግ ያለመ ሊሆን እንደማይገባ የታመነ ነው ። ትምህርት በየቦታው ያለማንም ተቆጣጣሪነት በገንዘብ እንደሚገዛ ከታሰበ ግን ትምህርትም መማርም ተማሪም ዋጋ አይኖረውም ። አሁን አሁን እየተስተዋለ ያለው የትምህርት ሁኔታ በትምህርት መነገድ አዋጭ ቢዝነስ ተቆጣጣሪ የሌለው ትውልድ ገዳይ ስራ ይመስላል ።
የመንግስት ድርሻ ወሰን ።
የመማር ማስተማር ግንኙነት የተለያየ መነሻ ሃልዮት ሊኖረው እንደሚችል ይታመናል ። ከላይ በመግቢያችን የተመለከትነው ከሰብአዊ መብት አንጻር የሚታየው አንዱ ነው ። ትምህርት የሰብአዊ መብት እንደመሆኑ መጠን ትምህርት እንዲሟላና እንዲስፋፋ የማድረግ ቀዳሚ ግዴታ የመንግስት ነው ። መንግስት ግዴታውን ለመወጣት አቅሙ ስለማይኖረው የግል ሴክተሩን ማሳተፍ ተገቢ ቢሆንም የግል ተቋማቱ ትምህርትን ሸቀጥ ብቻ እንዳያደርጉት ጠንካራና ቀጣይነት ያለው ቁጥጥር ሊያደርግ ይገባል ። ሁለተኛው ሃልዮት በትምህርት የግል ተቋማቱ የሚሳተፉ ከሆነ የትምህርት ንግዱን የሚመራው ነጻ ገበያ እንደሆነ ይታመናል ። በተለይ ነጻ ኢኮኖሚ የሚከተል የኢኮኖሚ መርሀ ግብር ባላቸው አገሮች ገበያው የትምህርት አቅርቦቱን የትምህርት ዋጋውን ጥራቱን ወዘተ እንዲወስን መተው ያስፈልጋል የሚል አስተሳሰብ አለ ። ይሁን እንጂ ነጻ ገበያን በልቅ በመፍቀድ ትምህርት የችርቻሮ ንግድ እንዳይሆን መንግስት ተገቢ የሆነ ቁጥጥር ሊያደርግ ይገባል ። ያለቁጥጥር ትምህርት ለነጻ ገበያ የሚተው ከሆነ የውድድር መንፈሱ በኢኮኖሚ ጠንካራ የሆነው ብቻ እንዲማር ወይም እንዲያስተምር እንዲፈጠር ያደርጋል ። እንዲህ አይነት የኒዮሊብራሊስት አስተሳሰብ አገራችን እከተለዋለሁ ከምትለው የልማታዊ መንግስት ፍልስፍና አንጻር መንግስት ለዜጐች ትምህርት ፍትሀዊ በሆነ መልኩ እንዲስፋፋ ያለበትን ግዴታ መና ያስቀራል ።
የግል ተቋማቱ ከፍታና ዝቅታ ።
ትምህርትን በማዳረስ ረገድ ዜጐች የትምህርት መብታቸው በተግባር እውን እንዲሆን በማድረግ ረገድ የግል ተቋማቱ ሚና ሰፊ ነው ። በአገራችን የግል ትምህርት ቤቶች ባይኖሩ ኖሮ መንግስት የዜጐቹን የመማር መብት ማስተግበር ይችል ይሆን ? ትምህርትን የተመለከቱ ፖሊሲዎች የምእተ አመቱ የልማት ግቦች የእድገትና ትራንስፎርሜሽን እቅድ ወዘተ በበጐ መልኩ እንዲተገበሩ የግል ተቋማቱ አስተዋጽኦ ትልቅ ነው ። ይሁን እንጂ ከቁጥጥር ማነስ ከአንዳንድ ባለሀብቶች ትርፍ ብቻ የማጋበስ ፍላጐት በገበያው ያልተገባ ስም ባተረፉ ኩባንያዎች ምክንያት የግል ተቋማቱ የትምህርት የተማሪዎችና የወላጆች ጠላት እስኪሆኑ ድረስ መታሰብ ጀምረዋል ። የግል ተቋማቱ ምንም የትምህርት ግብአት ሳያሟሉ በማስታወቂያ ድምቀት ብቻ ወላጆችን ያሳስታሉ ከመሰረታዊ እውቀት ይልቅ ቋንቋ ላይ ያተኩራሉ እምቅ ባህልና እውቀት ባለባት አገር የራስን የማያደንቅና ምእራባውያንን የሚያነግስ ዜጋ ይፈጥራሉ ። እነዚህ መደምደሚያዎች በሁሉም የታመኑ ሀቆች ቢሆኑም አልፎ አልፎ የተደረጉ ጥናቶችም ይህንኑ የግል ተቋማቱን ዝቅታ ያብራራሉ ።
ፎረም ፎር ሶሻል ስተዲስ እ.ኤ.አ ጃኑዋሪ 2014 በሚል ርእስ በግዮን ሆቴል ባቀረበው ጉባኤ አቶ ታደለ ፈረደ የተባሉ መምህር የግል ተቋማቱ በአዲስ አበባ ከ61 በመቶ በላይ እንደሚሆኑ ጠቅሰው ትምህርት ቤቶቹ ውጫዊና ውስጣዊ ውስንነቶች እንዳለባቸው ገልጸዋል ። የአዲስ አበባ ትምህርት ቢሮ የግል ትምህርት ቤቶች መምህራንን በትምህርት እድል አለመደገፍ በቂ የትምህርት መጻህፍትና ሌሎች ግብአቶች አለመኖር በካሪኩለም ዝግጅት የተቋማቱ ተሳትፎ አነስተኛ መሆን አጥኚው የጠቀሷቸው ውጫዊ ምክንያቶች ናቸው ። ከተነሳንበት ርእስ አንጻር ውስጣዊ ችግሮች ሰሚ ካገኙ አጽንኦት የሚሰጣቸው ናቸው ። የጸሀፊውን ድምዳሜ እንደ ወረደ ካስመቀጥነው እንደሚከተለው ይነበባል ።

በግርድፉ ሲተረጐም የግል ተቋማቱ ለትርፍ ብቻ በመጓጓት ህዝቡ የማይችለው የትምህርት ክፍያ መጫን የመምህራንና የአስተዳደር ግንኙነቶች ያለወላጆችና መምህሩ ምክር በባለቤቶቹ በነጠላ ውሳኔ የሚገዛ የመምህራኑ የስራ ዋስትናና የሙያ ነጻነት አደጋ ላይ የወደቀበት እንደሆነ ምሁሩ ገልጸዋል ። በውይይቱ ላይ የተገኙ ተሳታፊም እንደገለጹት የግል ተቋማቱ መሰረታዊ ትምህርት ከማስተማር ይልቅ የውጭ ቋንቋ የትምህርት አመቱን በአግባቡ እንደማይጠቀሙበት ተናግረዋል ።
እነዚህ ችግሮች ለማሳያ ተገለጹ እንጂ የችግሮቹ ስፋት ከግል ተቋማቱ አስተዋጽኦ በላይ በየአውዱ ሲነገር እንሰማለን ። ጸሀፊው በተገኘበት አንድ የግል ትምህርት ተቋም የባለድርሻ አካላት ውይይት ላይ ወላጆች ያለምንም የተሟላ የትምህርት ግብአትና ጥራት ያለአግባብ መክፈላቸውን የሚቃወሙትን ያህል መምህራኑም የስራ ዋጋቸው በወቅቱ እንደማይከፈላቸው ሲያማርሩ ሲሰማ በግል ትምህርት ቤቶች ጀርባ የማይታዩ ከባለቤቶቹም ሌላ አትራፊዎች መኖራቸውን አስተውሏል ።
የችግሩን ምንጭ ፍለጋ ።
እስካሁን በተመለከትነው የጽሁፉ ክፍል ትምህርት ንግድ ብቻ እንዲሆን ለማድረጋቸው ተጠቃሽ ተጠያቂዎች የግል ተቋማቱ እንደሆኑ እንዳይታሰብ ጸሀፊው ስጋት አለው ። የችግሩ ምንጭ መነሻውና መድረሻው የግል ተቋማቱ በትምህርት እንዲሰማሩ የፈቀደው ግን የማይቆጣጠረው የመንግስት አካል ላይ ነው ። በመንግስት በኩል ያለው ችግር በሶስት መልኩ ሊታይ ይችላል ። የመጀመሪያው መንግስት የትምህርትን ጥራት ሙሉ ለሙሉ ለግሎቹ የተወ አስመስሎታል ። የትምህርትን መብት የማስተግበር ቀዳሚ ግዴታ የመንግስት ከሆነ መንግስት የሚቆጣጠራቸውን የመንግስት ትምህርት ቤቶች ለዜጋው የተመቹ የትምህርት ጥራት ያለባቸው ለሌሎች አርአያ እንዲሆኑ አለማድረጉ ዜጐች ከመንግስት ያጡትን አገልግሎት ከግል ተቋማቱ እንዲፈልጉ አስገድጓቸዋል ። አብዛኛው የመንግስት ሹም ሃላፊ ሰራተኛ ልጆቹን ከመንግስት ትምህርት ቤት ውጪ ለማስተማር መትጋቱ መንግስት በራሱ በበጀት የሚያስተዳድራቸው ትምህርት ቤቶች የትምህርት ጥራት እንደሌላቸው በቂ አስረጅ ነው ። ሁለተኛው መንግስት የግል ትምህርት ቤቶቹ ላይ ቁጥጥር የሚያደርገው ችግሩ ካለቀ ከደቀቀ በኋላ መሆኑ ነው ። ተማሪዎች እውቅና በሌለው ተቋም ሲማሩ ወላጆች ሰሚ አጥተው የተጠየቁትን የትምህርት ክፍያ እየተበዘበዙ ትምህርት ቤቶቹ የእውቀትና የስነ ምግባር ማእከል መሆናቸው ቀርቶ ከባህል ያፈነገጡ እሴቶች መፈተሻ እየሆኑ እየተመለከተ ዝምታን መምረጡ ችግሩን ውስብስብ አድርጐታል ። ችግሩ በአደባባዩና በየቤቱ ሲደርስ የትምህርት ቢሮ መገናኛ ብዙሃን አንድ ቀን ወጥቶ ማስፈራሪያ ሲያውጅ ይደመጣል ። የትምህርት ቢሮ ክትትል ወጥነት ያለው ተከታታይና ዘላቂ ባለመሆኑ ችግሩ ከማጡ ወደ ድጡ እንዲከፋ አድርጐታል ።
ሶስተኛው የችግሩ ምንጭ የግል ተቋማቱ መንግስት ምንም አይነት እርምጃ እንደማይወስድባቸው ልበ ሙሉ መሆናቸው ነው ። መንግስት ምንም ቢል ምንም የግል ተቋማቱ ያሰቡትን በአንድም በሌላ ለማስፈጸም አቅሙ እንዳላቸው ያስባሉ ። ለዚህ ማሳያ በዚህ ሰሞን ወላጆች ከትምህርት ዋጋ ጭማሪ ጋር በተያያዘ ያቀረቡትን አቤቱታ መመርመር በቂ ነው ። በመገናኛ ብዙሃን ሲገለጽ እንደሰማነው ለአዲስ አበባ ትምህርት ቢሮና ለንግድ ውድድርና ሸማቾች ጥበቃ ባለስልጣን ከ1500 በላይ ቅሬታዎች ደርሰዋል ። የቢሮዎቹ ተወካዮች በሬዲዮ ቀርበው ጉዳዩን እየመረመርን ነው ትምህርት ቤቶቹ ከወላጆች ጋር ሆነው ችግሮቹን ለመፍታት እንዲጥሩ በአጽንኦት ሲጠይቁ ሰማሁ ። ትምህርት ቢሮ አወጣው የተባለው መመርያ ከሀምሌ 1 በፊት ተማሪዎችን እንዳይመዘግቡ ሰባ በመቶ የሚሆነው ወላጅ ካልተስማማበት የትምህርት ክፍያ ጭማሪ እንዲያደርጉ ወዘተ የሚል መሆኑን በስማ በለው ሰምቻለሁ ። ቢሮው ይህን ያደረገው አብዛኛዎቹ ትምህርት ቤቶች ተማሪዎችን ከመዘገቡ በኋላ ሲሆን ወላጆች ተስማሙም አልተስማሙም የተጠየቁትን ክፍያ በሚከፍሉበት ሁኔታ ነው ። ትምህርት ቤቶቹ የመጣላቸውን መዝግበው ቢሮው ሲጠይቃቸው ይህንን ያህል ተማሪ መዝግበናል ወላጆች መፍቀዳቸውን አያመለክትምን ? በሚል ይሞግቱታል ። ከዚህ በመነሳት የግል ተቋማቱ ከሚቆጣጠራቸው የትምህርት ቢሮ በላይ ናቸው ። ወላጆች ምንም ጩኸት ያሰሙ ቢሮው የግል ተቋማቱን በተመለከተ ምንም እንደማይል በሁሉም የታመነ ነው ።
ህግ ነክ መፍትሄዎች ።
በግል የትምህርት ተቋማት የሚታየው ያልተገባ የትምህርት ክፍያን ጤናማ በሆነ መልኩ መቆጣጠር የሚቻለው መንግስት ግልጽ ፖሊሲ ሲቀርጽ ባለድርሻ አካላት በጥሞና በህብረት ሲመክሩና ሊፈጸም የሚችል ግልጽና ዝርዝር ደንብ ሲዘጋጅ ነው ። እስከዚያው በዚህ ጽሁፍ የምንጠቁማቸው መፍትሄዎች ህግ ነክ ናቸው ። የግል ትምህርት ቤቶቹ የሚያስከፍሉትን ዋጋ ከመቆጣጠር ጋር በተያያዘ ሊወጡ ስለሚችሉ መመርያዎች የመማር መብትን መነሻ በማድረግ መመርያ ባልወጣበት ሁኔታ ወላጆችና የመንግስት ተቆጣጣሪ መስሪያ ቤቶች ሊወስዱት ስለሚገባው መፍትሄ ለመጠቆም እንሞክር ።
የመጀመሪያው መፍትሄ የግል ትምህርት ተቋማቱን በጠቅላላው በተለይም የሚያስከፍሉትን ክፍያ ከመቆጣጠር አንጻር ዋጋን የተመለከተ መመርያ የማውጣት ስራ ነው ። ከላይ የተመለከትነው ሁሉንም የግል ትምህርት ተቋማት ሊመለከት እንደማይችል ግልጽ ነው ። የትምህርት ግብአትና ጥራት ልዩነት በሌለበት ሁኔታ የጉለሌው 300 ብር የቦሌው 1500 በወር የሚያስከፍሉበት መነሻ ምክንያት ለቁጥጥር ትእግስት አይፈልግም ። መንግስት አነስተኛና ከፍተኛ የትምህርት ክፍያ ዋጋን ከመወሰኑ በፊት ለትምህርት ቤቶቹ ደረጃ ሊያወጣላቸው ይገባል ። እንደ ትምህርት ቤቱ የመምህራን ብዛት የትምህርት ጥራት ለትምህርተ ቤቱ ያቀረበው ግብአት አደረጃጀትና በስራ ላይ የቆየበት ዘመን ከፍተኛ መካከለኛና ዝቅተኛ በሚል ተከፍለው ሊያስከፍሉ የሚገባው የክፍያ ወሰንም በዚያው መጠን በዝርዝር ሊታይ ይገባዋል ። የትምህርት ክፍያን የሚወስኑ ደንቦች በአብዛኛው አፈጻጸማቸው አከራካሪ ስለሆነ በአንድ በኩል የግል ተቋማቱን ከገበያ የማያስወጣና ፍትሀዊ ትርፍ የሚያገኙበት በሌላ በኩል ምንም አይነት የተደራጀ የትምህርት ማእከል ሳይኖራቸው በጭፍን የሚያተርፉትን ለመከላከልና ትምህርትን ንግድ ብቻ በማድረግ ዜጐችን እንዳይጐዱ ጥንቃቄ ማድረግ ያስፈልጋል ።
ሁለተኛው መፍትሄ መመርያው በሌለበትም ጊዜ ወላጆችና የመንግስት ተቋማት ሊኖራቸው የሚችለው ድርሻ ነው ። ወላጆች ፍትሀዊ ያልሆነን ክፍያ በመክፈል በመቃወም በህብረት አቋም በመያዝና ለመንግስት አካል አቤቱታ በማቅረብ ድርሻቸውን ሊወጡ ይገባል ። በዚህ ረገድ ወላጆች እስካሁን ተቃውሞዋቸውን ለተገቢው አካል ቢያቀርቡም ምንም ለውጥ እንዳልመጣ እንደማይመጣ መታዘባቸው የመፍትሄው ዋና ምንጭ እንደ ችግሩ ሁሉ የመንግስት ተቋማት ላይ መሆኑን ያሳየናል ። አሁን ጉዳዩ የቀረበላቸውና በተቋቋሙበት አዋጅ ችግሩን ይፈታሉ ተብለው የሚታመኑት የትምህርት ቢሮና የንግድ ውድድርና የሸማቾች ጥበቃ ባለስልጣን ነው ። የመጀመሪያው ዝርዝር መረጃዎችንና ተጨባጭ ማስረጃዎችን ባለው አሰራር ከወላጆችና ከመምህራን በማሰባሰብ ሁለተኛው የመንግስት አካል ደግሞ የቀረበለትን ጥቆማ መሰረት አድርጐ የመመርመርና የወንጀል ክስ የማቅረብ ስልጣን ወይም ግዴታ አለበት ። በአዋጅ ቁጥር 813/2006 አንቀጽ 30 እስከ 32 በተደነገጉት ድንጋጌዎች መሰረት ጸረ ውድድር የሆኑ የንግድ ተግባራት መፈጸማቸውን በማረጋገጥ የንግድ ፈቃድ እንዲሰረዝ ያለአግባብ የተፈጸመው ወይም ሊፈጸም ያለው የትምህርት ክፍያ እንዲታገድ እንዲሁም ጉዳት የደረሰበት ሸማችም እንዲካስ ውሳኔ ሊሰጥ ይችላል ። ኤጀንሲው እስካሁን ብዙ ከትምህርት ያለአግባብ ክፍያ ጋር በተያያዘ የቀረበለት ጥቆማ ቢኖርም ተገቢውን ምርመራ አከናውኖ ውሳኔ የደረሰባቸው ጉዳዮች አለመኖራቸውን እናስተውላለን ። የኤጀንሲውን ህዝባዊ ወገንተኝነት ለመመስከር አስተማሪ ውሳኔ የምንሰማበት ጊዜ ከትናንት ቢዘገይም ከነገ መርፈድ የለበትም ። ትምህርትን በመነገድ በመሸጥ በመለወጥና በመቸርቸር በዜጐች መብት ያልተገባ ጥቅም ለማግኘት የሚጥሩትን መንግስት ሃይ ሊላቸው ይገባል ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እየገለጽን ጸሀፊውን በኢሜይል አድራሻቸው ማግኘት ይቻላል ።

