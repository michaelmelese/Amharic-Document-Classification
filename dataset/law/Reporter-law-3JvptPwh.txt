ሚስጥርን የመጠበቅ የባንክ ግዴታ ።
ህግ በሙያ ወይም በስራ ምክንያት የታወቀ የደንበኛ መረጃ ሚስጥር የመጠበቅ ግዴታ በተለያዩ አካላት ላይ ይጥላል ። የእምነት አገልጋይ የህግ አማካሪ ጠበቃ ነገረ ፈጅ የሽምግልና ዳኛ ልዩ አዋቂ ኤክስፐርት/ አስታራቂ ሽማግሌ ውል አዋዋይ ሀኪም ወይም ሌላ በሙያው ወይም በስራው ምክንያት የተገለጸለትን ሚስጥር በሙያ ስራው ላይ ሳለም ሆነ ስራውን ከለቀቀ በኋላ መግለጽ ወንጀል ሆኖ በህጉ ተደንግጓል ። የወንጀል ህግ አንቀጽ 399 የደንበኞች ሚስጥር የመጠበቅ ግዴታ ካለባቸው አካላት ውስጥ ባንኮች ተቀዳሚ ናቸው ። በዚህ ጽሁፍ ባንኮች በህግ ያለባቸውን ሚስጥር የመጠበቅ ግዴታ ሚስጥር እንዲገለጽ የሚፈቀድባቸውን ሁኔታዎችና በተግባር የሚያጋጥሙ ችግሮችን ለመዳሰስ ሙከራ ተደርጓል ።
የግዴታው ወሰን ።
የባንኮች ዋና አላማ ከህብረተሰቡ ገንዘብ በተቀማጭ መልክ በመሰብሰብ ለነጋዴ በማበደር በኢንቨስትመንት አገሪቱ ተጠቃሚ እንድትሆን ማድረግ ነው ። ይህ አላማ ገንዘቡ ባንክ የገባው በማናቸውም አይነት ህጋዊ መንገድ ቢሆንም ገንዘቦችን በአደራ የማስቀመጥ ውል ተቀማጭ ለተደረጉት ገንዘቦች ባንኩን ባለሀብት ያደርገዋል ። በውሉ በተመለከቱት ውለታዎች መሰረት የመመለስ ግዴታ ያለበት መሆኑ ሳይቀር አስፈላጊ ለሆኑት ስራው እንዲያገለግሉት ለማድረግ መብት ይሰጠዋል ። የንግድ ህግ ቁጥር 896 በሌላ በኩል አስቀማጮቹም በተመሳሳይ የባለቤትነት መብታቸውን አያጡም ። ገንዘቡን ለመጠቀም ለማስተላለፍ ወይም ለመውሰድ የሚያስችላቸው ይሆናል ። በገንዘብ ላይ ያለ የባለቤትነት መብት ከሌሎች የንብረት ባለቤትነት መብት በተለየ መልኩ የመሸጥ የመለወጥ ወይም የማውደም መብትን አያካትትም ። ይህም የመገበያያ ገንዘብ መግዣ እንጂ የሚሸጥ እቃ ባለመሆኑና ህግ ከፍ ባለ የህዝብ ጥቅም እንዳይቃጠል እንዳይወድም ስለሚደነግግ ነው ።
በባንክ ገንዘብ ያስቀመጠ ሰው በባንኩ ውስጥ ስላስቀመጠው የገንዘብ መጠን መቼና ምን ያህል ከሂሳቡ እንደወጣ ከማን መቼ ምን ያህል ገንዘብ ገቢ እንደሆነለት ወዘተ ከእርሱና ከባንኩ ውጪ ማንም ሊያውቅ አይገባም ። ይህ ሚስጥርን የመጠበቅ ግዴታ ባንኮች በሚሰጡት የብድር የገንዘብ ማስተላለፍ ስራ የገንዘብ ምንዛሪ የካዝና ኪራይ አገልግሎቶች ወዘተ በተመሳሳይ መልኩ ተፈጻሚ ይሆናል ። በባንኮችና በደንበኞቻቸው መካከል የሚደረጉ ግብይቶች ግላዊ ባህርይ ያላቸው በመሆኑ የባንክ ሰራተኛ መረጃውን ለሶስተኛ ወገን አሳልፎ መስጠት የለበትም ። ይህ የደንበኛው መብት የባንኮች ግዴታ ከግላዊነት መከበር የሚመነጭ ሲሆን በተለያዩ ህጐች ጥበቃ ያደርግለታል ። የኢፌዴሪ ህገ መንግስት በአንቀጽ 26 ማንኛውም ሰው የግል ህይወቱ ግላዊነቱ የመከበር መብት እንዳለው በመደንገግ መሰረታዊ መርሁን ያስቀምጣል ። ህገ መንግስቱን መሰረት ያደረጉ ሌሎች ህጐችም ስለ ሚስጥራዊነት የሚሉት ነገር አለ ። በዚህ ረገድ በተለይ ባንኮችን የሚገዛው የባንክ ስራ አዋጅ ቁጥር 592/2000 በአንቀጽ 28 በግልጽ የደንበኞችን መረጃ ለሶስተኛ ወገን አሳልፎ መስጠትን ይከለክላል ። በተጨማሪም ይህን ሚስጥር የመጠበቅ መብት በህግ ከተፈቀዱ ምክንያቶች ውጪ ለሶስተኛ ወገን የገለጸ የመንግስት ሰራተኛ ወይም ማንኛውም ባለሙያ የባንክ ሰራተኛን ጨምሮ በወንጀል ሃላፊ ይሆናል ። የወንጀል ህግ አንቀጽ 397 399 400 606 እና 843ን ይመለከቷል ። በፍትሀ ብሄርም ቢሆን በተለያዩ ድንጋጌዎች ሚስጥር መግለጹ በደንበኛው ላይ ባስከተለው ጉዳት መጠን ባንኩ እና/ወይም ሰራተኛው ለደንበኛው ካሳ የመክፈል ግዴታ ይኖርባቸዋል ። የፍትሀ ብሄር ህግ ቁጥር 2031 እና 2035ን ይመለከቷል ።
ሚስጥር የመጠበቅ ግዴታን ከደነገጉ ህግጋት ሊሰመርባቸው የሚገቡ ነጥቦች አሉ ። ቀዳሚው ሚስጥር መጠበቅ ሚስጥር ሆኖ ሊጠበቅ የሚገባውንና በስራው ምክንያት ያወቀውን ማናቸውንም አይነት ሰነድ መረጃ ወይም ፍሬ ነገር የሚያካትት መሆኑ ላይ ነው ። የግላዊነት መብት ሰፊ እንደመሆኑ መጠን ሚስጥራዊነትም መገለጫው ሊሰፋ ስለሚችል መረጃ ሁሉ በጥንቃቄ መያዝ ይኖርበታል ። ሁለተኛው ሚስጥር የመጠበቅ ግዴታ ያለበት ሰው ስራውን ከለቀቀ በኋላ ቢሆን እንን መረጃውን እንዳይገልጽ ግዴታ አለበት ። የወንጀል ህጉ አንቀጽ 397 በግልጽ እንደሚደነግገው በስራው ምክንያት ያገኘውን መረጃ ስራውን ወይም ሹመቱን ከለቀቀ በኋላ ቢሆን እንን መግለጽ በእስራት ወይም በመቀጮ ያስቀጣል ።
ሚስጥር የማይጠበቅበት ልዩ ሁኔታ ።
ሚስጥር መጠበቅ ልዩ ሁኔታ ያለው በመሆኑ ሚስጥር መግለጽ የማያስጠይቅበት አጋጣሚ ሊኖር ይችላል ። ይህም የሚመነጨው መሰረታዊ የግላዊነት መርህ ፍጹማዊ ካለመሆኑ የሚመነጭ ነው ። ህገ መንግስቱ በአንቀጽ 26 አስገዳጅ ሁኔታዎች ሲፈጠሩና ብሄራዊ ደህንነት የህዝብን ሰላም ወንጀል በመከላከል ጤናንና የህዝብን የሞራል ሁኔታ በመጠበቅ ወይም የሌሎችን መብትና ነጻነት በማስከበር አላማዎች ላይ በተመሰረቱ ዝርዝር ህጐች የግላዊነት መብት አጠቃቀም ሊገደብ እንደሚችል ይደነግጋል ። የወንጀል ህጉ አንቀጽ 400 ሚስጥር መግለጽ የማያስቀጣባቸውን አጋጣሚዎች ይዘረዝራል ። ከባንክ ስራ ጋር የተያያዙ ልዩ ሁኔታዎችን በተከታዩ ክፍል ለማየት እንሞክር ።
ሚስጥር የመጠበቅ ግዴታ ፍጹማዊ ባለመሆኑ በህጉ በተቀመጡ ግልጽና ልዩ ሁኔታዎች ተፈጻሚ አይሆንም ። እነዚህ ልዩ ሁኔታዎች ከራሱ ከደንበኛው ፈቃድ ለህዝብ ጥቅም በሚደረጉ ገደቦች ለባንኩ ለራሱ ጥቅም አስፈላጊ ሆኖ በተገኘ ጊዜና በህግ በግልጽ ከተፈቀዱ ሁኔታዎች ሊመነጩ ይችላሉ ።
የመጀመሪያው የደንበኛ መረጃ ለሶስተኛ ወገን መስጠት የሚፈቀድበት ደንበኛው በቀጥታ ወይም በተዘዋዋሪ ፈቃድ የሰጠ ሲሆን ነው ። ደንበኛው የባንክ ሂሳቡን እንዲያንቀሳቅስ ተወካይ ከወከለ ደንበኛው ያለው ሂሳብ ተገልጾ ለሶስተኛ ወገን እንዲሰጥለት ከጠየቀ ባንኩን ለንግድ ስራው ዋቢ አድርጐ ከጠቀሰ ወዘተ ባንኩ መረጃውን ለሶስተኛ ወገን እንዲሰጥ መፍቀዱን ያሳያል ። ስለዚህ ባንኮች የሂሳብ ባለቤቱ ፈቃድ መኖሩን እስካረጋገጡ ድረስ የደንበኛውን መረጃ ለሶስተኛ ወገን አሳልፈው ሰጥተዋል በሚል ተጠያቂ አይሆኑም ። የሂሳብ ባለቤቱ ፈቃዱን በቃል በድርጊት ወይም በጽሁፍ መግለጽ የሚችል ሲሆን በቀላሉ ለማስረዳት ግን ባንኮች ፈቃዱን በጽሁፍ እንዲገልጽ ቢያደርጉ መልካም ይሆናል ። መረጃው ሲገለጥም ጠቅለል ባለ አነጋገሮች ለሚመለከተው አካል ብቻ የሚሰጥና ሚስጥራዊ መሆኑን ማስጠንቀቅ ይገባል ። ያልተጠየቁ ዝርዝር መረጃዎችን መስጠት ለምሳሌ የገንዘብ መጠን እንዲጠቀስለት ብቻ ለፈቀደለት ሰው የገንዘቡን ምንጭ አስገቢውን ጭምር መግለጽ ሚስጥራዊነትን ይጥሳል በተጨማሪም ከሚመለከተው አካል ውጭም መግለጽ እንዲሁ ተገቢ አይሆንም ።

የደንበኞች መረጃ የሚገለጥበት ሁለተኛው መንገድ ከፍ ያለ የህዝብ ጥቅምን ለመጠበቅ ወይም የአገር የህዝብ ደህንነትን ለማስከበር ነው ። በዚህ ረገድ የተለያዩ ህጐች ባንኮች የደንበኞቻቸውን ሚስጥር ለሶስተኛ ወገን እንዲሰጡ የሚፈቀድበትን መርህ ይደነግጋሉ ። የጸረ ሽብርተኝነት አዋጅ ቁጥር 652/2001 አንቀጽ 22 መረጃ የመስጠት ግዴታ በሚል ርእስ የሽብርተኝነት ወንጀል ለመከላከል ወይም ምርመራ ለማከናወን ፖሊስ ለምርመራው የሚረዳው መሆኑን በሚገባ የሚያምንበትን መረጃ ወይም ማስረጃ ከማንኛውም የመንግስት መስሪያ ቤት ባለስልጣን ባንክ የግል ድርጅት ወይም ግለሰብ እንዲሰጠው ሊጠይቅ ይችላል ። መረጃ ወይም ማስረጃ የተጠየቀው ወገን መረጃውን ወይም ማስረጃውን የመስጠት ግዴታ አለበት በማለት ልዩ ሁኔታውን በግልጽ ያስቀምጣል ። በተመሳሳይ መልኩ በወንጀል ድርጊት የተገኘ ገንዘብ ወይም ንብረት ህጋዊ አስመስሎ ማቅረብንና ሽብርተኘነትን በገንዘብ መረዳትን ለመከላከልና ለመቆጣጠር የወጣው አዋጅ ቁጥር 657/2002 በአንቀጽ 4 መረጃ የመስጠት ግዴታ ደንግጓል ። እነዚህ ግዴታዎች ባንኮች የደንበኞችን ሚስጥር ሽብርተኝነትን በወንጀል ድርጊት የተገኘ ገንዘብ ህጋዊ አስመስሎ ማቅረብ እና ሽብርተኘነትን በገንዘብ መርዳት ወንጀሎች ጋር በተያያዘ ፖሊስ ወይም የፍትህ አካላት መረጃ በጠየቁ ጊዜ ሊሰጡ ይችላሉ ። መረጃ የሚጠይቀው አካል ግን መረጃውን ለእነዚህ ወንጀሎች መከላከል ወይም መቆጣጠር ለመጠቀም የፈለገ ስለሆኑ ማስረጃ ሊያቀርብ ይገባል ።
እነዚህን አዋጆች ለማስፈጸም ብሄራዊ ባንክ እ.ኤ.አ ከማርች 4 ቀን 2010 ጀምሮ ተፈጻሚ የሚሆን መመርያ አውጥቷል ። ይህ መመርያ ባንኮች ከደንበኞቻቸው ሂሳብ ጋር በተያያዘ የተለያዩ ሪፖርቶች ለፋይናንስ ደህንነት መረጃ ማእከል እንዲልኩ ግዴታ ይጥላል ። በዚህ ረገድ ባንኮች በደንበኞቻቸው ሂሳብ የገባው ገንዘብ ከወንጀል ተግባር ወይም ከሽብርተኝነት ወንጀል ጋር ግንኙነት ያለው መሆኑን በምክንያታዊ ጥርጣሬ ሲያምኑ ደንበኞች ወደ ሂሳባቸው የሚያስገቡት ወይም የሚያወጡት ገንዘብ ከብር 200000.00 ወይም ከ10000.00 ዶላር በበለጠ ጊዜና አጠራጣሪ ግብይቶች ሲኖሩ ለማእከሉ ሪፖርት እንዲያደርጉ ያስገድዳል ። መመርያው በሚስጥራዊነት ገደብ ላይ ተጨማሪ ሁኔታዎችን በማካታት ልዩ ሁኔታዎችን አስፍቶታል ።
የህዝብን ጥቅም ከማስጠበቅ አንጻር ባንኮች ለብሄራዊ ባንክ በፍርድ ቤት ትእዛዝ ለሚገባው ሰው ወይም ብሄራዊ ባንክ ለፈቀደለት አካል የደንበኛን መረጃ/ማስረጃ ሊሰጡ እንደሚችሉ የባንክ ስራ አዋጅ ቀጥር 592/2000 በአንቀጽ 28/4 ላይ በግልጽ ደንግጓል ። የእነዚህ ልዩ ሁኔታዎች አመክንዮ ብሄራዊ ባንክ ባንኮችን በመቆጣጠር የመምራትና ባንኮችን የፋይናንስ ጤናማነት ለማረጋገጥ የተሰጠውን ስልጣን ተፈጻሚ ለማድረግ ሲሆን ለፍርድ ቤት መረጃ የሚገለጸው ደግሞ የፍትህ ስርአቱን ለማገዝ ነው ። በዚህ ረገድ ባንኮች ብሄራዊ ባንክ ለሶስተኛ ወገን መረጃ እንዲሰጥ ሲፈቅድ ፈቃዱን በጽሁፍ እንዲሰጥ መጠየቅ የሚገባቸው ሲሆን የሚሰጠው መረጃም በግልጽ በፈቃዱ በተገለጸው መሰረት መሆኑን በማረጋገጥ ሊያስተናግዱ ይገባል ። በፍርድ ቤት በኩል የፍርድ ባለመብቶች ውርስ አጣሪዎች በመፍረስ ላይ ያለ ድርጅት አጣሪዎች ወዘተ በጠየቁ ጊዜ መረጃ እንዲሰጣቸው ወይም ለፍርድ ቤቱ እንዲላክ የሚጠይቅ ሲሆን ባንኮች የፍርድ ቤቱ ትእዛዝ ትክክለኛ መሆኑን የማረጋገጥ ግዴታ አለባቸው ። ከዚህ በተጨማሪ ፖሊስ ለተራ ወንጀል የደንበኛን መረጃ ከፈለገ የፍርድ ቤት ትእዛዝ ይዞ ሊቀርብ ያስፈልጋል ። ሆኖም ፖሊስ እያጣራ ወይም እየመረመረ ያለው ወንጀል ከሽብርተኝነት ጋር የተያያዘ ከሆነ ግን ከፍርድ ቤት ትእዛዝ ባያመጣም መረጃው ይሰጠዋል ። ባንኮች ማረጋገጥ የሚጠበቅባቸው እየተጣራ ያለው ወንጀል የሽብርተኘነት ወንጀል ወይም በወንጀል ድርጊት የተገኘን ገንዘብ ህጋዊ አስመስሎ ማቅረብ ወይም ሽብርተኝነትን በገንዘብ የመርዳት ወንጀል መሆኑን ብቻ ነው ። በዚህ ረገድ አንዳንድ ጊዜ ፖሊስ ለተራ ወንጀል የደንበኛን የባንክ ሂሳብ መጠን ለማወቅ ጥያቄ አቅርቦ ሲከለከል የሚታይበት ሁኔታ የህግ መሰረት ያለው መሆኑን ልብ ይሏል ።
ሶስተኛው ልዩ ሁኔታ ባንኮች የደንበኛን መረጃ ለራሳቸው ጥቅም አስፈላጊ በሆነ ጊዜ ሲጠቀሙበት ነው ። ይህ ለባንኩ ጥቅም የሚደረግ መረጃን የመጠቀም መብት ነው ። ለዚህ ምሳሌ የሚሆነው ባንኮች ደንበኛው ላይ ገንዘብ ለማስመለስ በኦቨር ድራፍት ብድር ያለአግባብ ወደ ሂሳቡ የገባን ገንዘብ ለማስመለስ ክስ ለመመስረት የደንበኛውን የሂሳብ መረጃ መግለጥ ይገደዳሉ ። በእንዲህ አይነት ጊዜ አከራካሪ የሚሆነው ራሱ የደንበኛው ሂሳብ ሊሆን ይችላል ወይም የባንኩ ቀለል ያለ ማስረጃ የባንክ ሂሳብ መግለጫ ሊሆን ይችላል ። በእነዚህ ጉዳዮች ተዋዋይ ወገኖች እርስ በራሳቸው በተካሰሱ ጊዜ ውሉን አቅርበው በፍርድ ቤት እንደሚከራከሩት ሁሉ ባንኮችም ከደንበኞቻቸው ጋር ክስ ሲኖራቸው መረጃውን ሊጠቀሙበት ግድ ይላል ።
አራተኛው ልዩ ሁኔታ የህግ አውጭው አካል በተለያየ ምክንያት መረጃ የመስጠት ግዴታን በአዋጅ ሲደነግግ የሚኖረው የሚስጥዊነት መብት ገደብ ነው ። ለምሳሌ በገቢ ግብር አዋጅ ቁጥር 286/2002 አንቀጽ 79 ማንኛውም ሰው የደንበኞችን መረጃ የግብር አስገቢው ባለስልጣን እንዲሰጠው በጠየቀ ጊዜ የመስጠት ግዴታ እንዳለበት ይደነግጋል ። በዚህ ረገድ ባንኮች መረጃ እንዲሰጣቸው የሚጠይቁ ግለሰቦች በህግ ተጠቃሚ መሆናቸውን ከገለጹ ይህ መብታቸው የህግ ድጋፍ መኖሩን በማረጋገጥ መረጃ ሊሰጡ ይችላሉ ።
ሌላው የንግድ ህጉ ከአክሲዮን መረጃ ጋር በተያያዘ የሚደነግገው ልዩ ሁኔታ ነው ። የንግድ ህጉ የአክሲዮን መረጃ ህዝባዊ መሆኑን መሰረት በማድረግ የአክሲዮን መረጃን ሚስጥራዊ አያደርገውም ። ህጉ በቁጥር 331 የአክሲዮን ማህበራት የባለአክሲዮኖችን ስም አድራሻ የአክሲዮኖች ብዛትና ቁጥራቸውን በየአንዱ አክሲዮን የተከፈለውን ገንዘብ ልክና ባለአክሲዮኑ መዝገብ የገባባትን ቀን የሚያመለክት መዝገብ እንዲይዙ ያስገድዳል ። በህጉ ቁጥር 3 ባለአክሲዮን የሆነው ሰው ይህን መዝገብ ሳይከፍል ሊመለከተው እንደሚችል ሌላው ሰው ሁሉ ደግሞ የተወሰነውን ገንዘብ ከፍሎ መዝገቡን ለማየት እንደሚችል ይደነግጋል ።
ስለዚህ በአክሲዮን ማህበር መልክ የተቋቋሙ ባንኮች ሶስተኛ ወገን የባለአክሲዮን መዝገብ ለመመልከት በጠየቀ ጊዜ ሚስጥር መጠበቅን መከላከያ በማድረግ ሊከለከሉ አይችሉም ። የባለአክሲዮን መዝገብ ማህበሩ ሲመሰረት በንግድ ጋዜጣ እንዲታተም የሚደረገውም መረጃው ሚስጥራዊ ባለመሆኑ ነው ። በተግባር ግን በአክሲዮን ማህበርነት የተቋቋመው ባንኮች ሶስተኛ ወገኖች የባለአክሲዮንን መረጃ በጠየቁ ጊዜ የባንክ ሚስጥርን መሰረት ባንኮች በህግ ለተፈቀደላቸው ሰዎች መረጃ የመስጠት ሃላፊነታቸው ጋር የሚጣጣም በመሆኑ ሶስተኛ ወገኖች የባለአክሲዮን መረጃ ሊከለከሉ አይገባም ።
የግዴታው አተገባበር ።

ከዚህ በላይ የተገለጹት ልዩ ሁኔታዎች ከመብዛታቸው የተነሳ የሂሳብ አስቀማጭ ደንበኞች የግላዊነት መብት በጣም የተገደበ መሆኑን እንረዳለን ። ገደቦቹ በአብዛኛው ከደንበኛው ፈቃድ ውጭ በሚሆኑ ምክንያቶች የሚፈጸሙ በመሆናቸው መርሁ ልዩ ሁኔታ ሆኗል ለማለት ያስችላል ። ገደቦቹ በተለያዩ ምክንያቶች በተለያዩ አዋጆች ሊፈቀዱ መቻላቸው ብሄራዊ ባንክ መረጃው ይገባዋል ለሚለው ማንኛውም አካል መረጃው እንዲሰጥ መፍቀዱ ቀጥሎ ከምናያቸው የተወሰኑ የአፈጻጸም ችግሮች መኖራቸው ጭምር ስለደንበኞቹ መብት በስፋት መናገር መጻፍ ትርጉም እንዲያጣ እያደረገው ነው ።
ባንኮች ያለባቸውን የደንበኛ ሚስጥር የመጠበቅ ግዴታ የተግባር አፈጻጸም በተመለከተ ራሱን የቻለ ጥናት ቢያስፈልገውም እንከን ሳይኖርበት እየተፈጸመ ነው ለማለት ግን አይቻልም ። በግል ተሞክሮ ጸሀፊው ለመታዘብ እንደሞከረው በተለያዩ ምክንያቶች የግላዊነት መብቱ ይጣሳል ። ቀዳሚው ምክንያት ባንኮች ላይ የሚታይ የቸልተኝነት አልፎ አልፎም መብቱ መኖሩን ካለማወቅ የሚመጣ ጥሰት ነው ። የባንክ ሰራተኞች ስራቸውን ሲፈጽሙ በሚያደርጉት ውይይት ሳይታወቅ መረጃ ይወጣል ። ስለግላዊነት መብት ያላቸው እውቀትም አናሳ መሆኑ ግዴታውን ጠንቅቀው እንዳይፈጽሙ ያደርጋቸዋል ።
ሌላው ምክንያት የመብት ጥሰቱ ባህርይ ነው ። ባንኮች ወይም በስራቸው የያዟቸው ሰራተኞች የደንበኞችን ሚስጥር የመጠበቅ ግዴታ ሲጥሱ ጥሰቱን ለማወቅ አስቸጋሪ ነው ። የአንድ ደንበኛ የባንክ ሂሳብ ቁጥሩ መጠኑ ወዘተ ለሶስተኛ ወገን ከደረሰ በኋላ መረጃውን ሶስተኛ ወገን ከተጠቀመበት በኋላ ስለሚታወቅ የጣሰውን ለመለየት ያስቸግራል ። ከዚህ ነጥብ ጋር በተያያዘ በባንኮች አካባቢ ያለው ተሞክሮ እንዲያውም ጥሰቱን የሚያበረታታ ነው ። ባንኮች በከተማ ውስጥ ያሉ ቅርንጫፎችን በኤሌክትሮኒክ መረብ ያያያዙ በመሆኑ የአንድ ደንበኛ የባንክ ሂሳብ ከተከፈተበት ቅርንጫፍ ውጭ ባሉ በሌሎች ቅርንጫፎች አገልግሎት ለማግኘት የሚያስችል ስርአት የተፈጠረ ሲሆን የባንኩ ሰራተኞችም የግለሰቡን የባንክ ሂሳብ ወጪውን ገቢውን ለማየት እድል ይሰጣቸዋል ። የባንክ ሂሳብ ውስጥ መጨመር መቀነስ ማግባት ማውጣት የሚሰራን ሰራተኛ የሚለይ እንጂ መረጃውን የሚመለከትን ሰራተኛ ማንነት የሚገልጽ ባለመሆኑ የግዴታውን ተፈጻሚነት ዋጋ ያሳጣዋል ። በእርግጥ በአንዳንድ ባንኮች ሂሳቡን ከየትኛውም አቅጣጫ የተመለከተውን ግለሰብ ለመለየት የሚያስችል አሰራር መኖሩን አንዳንድ ሰዎች ሲገልጹ ይሰማሉ ። እንዲህ አይነት አሰራር በሌለበት ሁኔታ ግን ሶስተኛ ወገኖች መረጃን ከማን እንዳገኙ ለመለየት ስለሚያዳግት ሚስጥራዊነት ገደል ይገባል ። ሶስተኛ ወገኖችም የደንበኛ ሚስጥር እንዲሰጣቸው የመጠየቅ መብት አለመኖራቸውን ባለማወቅ መረጃ በሚጠይቁበት አጋጣሚ በሚፈጠር ጫና የባንክ ሰራተኞች መረጃ ሊሰጡ ይችላሉ ። ጋዜጠኞችና ፖሊሶች በዚህ ረገድ ተጠቃሽ ናቸው ። ጋዜጠኞች በሚዘግቡት ዜና ወይም በሚያቀርቡት ሪፖርት የባንክ ደንበኛ ሂሳብ የብድር ታሪክ የውጭ ምንዛሪ አጠቃቀም ወዘተ የሚጠይቁበት አጋጣሚ አለ ። የመገናኛ ብዙሃንና የመረጃ ነጻነት አዋጅ ቁጥር 590/2000 ግን ለመገናኛ ብዙሃን መረጃ የማግኘት መብት ቢደነግግም የሶስተኛ ወገን የንግድ ሚስጥርና የፋይናንስ መረጃ ሊገለጽላቸው እንደማይገባ ስለሚደነግግ ባንኮች ጋዜጠኞችን በህጉ መሰረት ሊያስተናግዱ ይገባል ። ፖሊሶችም መረጃ በህግ አግባብ በተፈቀደላቸው መልኩ መረጃ የሚያገኙ ካልሆነ ግላዊነት ይጣሳል ። ፖሊሶች የደንበኛን መረጃ ለማግኘት የፍርድ ቤት ትእዛዝ የሚያስፈልጋቸው ሲሆን ከሽብርተኝነት ጋር የተያያዙ ወንጀሎች ከሆኑ ግን ያለ ፍርድ ቤት ፈቃድ መረጃ ሊሰጣቸው እንደሚችሉ ልብ ይሏል ።
በሌላ በኩል የባንክ ደንበኞችም የግል የባንክ ሂሳባቸው በሚስጥራዊነት ሊጠበቅ እንደሚገባ እውቀቱ የላቸውም ግላዊነት መብት እንዳላቸው ቢያውቁም ለመተግበር ቁርጠኛ አይሆኑም ። ባለቤቱ የማያስፈጽመው መብት ደግሞ በወረቀት ላይ ከመኖሩ ውጭ ማሀበራዊ ፋይዳ የለውም ። ይህ መብት በመጣሱ ምክንያት ለባንኮችም ሆነ ለፖሊስ አቤቱታ ያቀረበ ደንበኛ ስለመኖሩ ማስረጃ ማግኘት ከባድ ነው ።
የመብቱ ጥሰት መኖሩ በደፈናው ቢታወቅም እንን በፍርድ ቤት ጥሰቱ ስለመኖሩ በአሳማኝ ማስረጃ ማቅረብ ያስቸግራል ። መብቱ በመጣሱ የተነሳ የደረሰውም ጉዳት እንደዚሁ ለማወቅና ለማስረዳት ያስቸግራል ። በባንክ ውስጥ ያለው የመተማመን እና የመተባበር አሰራር ተቋማዊ ሃላፊነትን እንጂ ግለሰባዊ ሃላፊነትን ለማስረዳት አያስችልም ።
በአጠቃላይ በባንክ ሂሳብ የሚከፍቱ ደንበኞች ሂሳባቸው በሚስጥራዊነት የመጠበቅ መብት ቢኖራቸውም በህግ በተለያዩ ጊዜያት በተደረጉ ገደቦችና በአተገባበር ለመፈጸም አዳጋች መሆናቸውን አስተውያለሁ ። ባንኮች ለሰራተኛቸው የስነ ምግባር መመርያ በማዘጋጀት ቢያሰለጥኑ ብሄራዊ ባንክ የሚስጥራዊነት መብት መከበሩን በአግባቡ ቢቆጣጠር በብሄራዊ ደረጃ የሚዘጋጁትም ሆነ በባንኮች የውስጥ አሰራር የሚዘጋጁት ኤሌክትሮኒክ የክፍያ ስርአቶች የግላዊነት መብትን የሚያስከብሩ እንዲሆኑ ቢደረግ መብቱ ተጥሶ ሲገኝም ባለመብቶች በፍርድ ቤት መብታቸውን ቢያስከብሩ መብቱ ከወረቀት ያለፈ ትርጉም ይኖረዋል ።
አዘጋጁ ጸሀፊውን በኢሜይል አድራሻቸው ማግኘት ይቻላል ።
