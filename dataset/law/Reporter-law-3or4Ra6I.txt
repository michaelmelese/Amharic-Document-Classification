የእግዚአብሄርን ለቄሳር የመስጠት ልማድና አደጋው ።
ጥር 29 ቀን 2008 አ.ም የአቡነ ጴጥሮስ ሀውልት ወደ ቀደመ ስፍራ መመለሱን ሳስብ የአቡኑ ታሪክ ሰብእናና አገር ወዳድነት ትውስ አለኝ ። ጊዜውን የኖርኩት መሰለኝ ። 80 አመታት ሊሞላው ጥቂት ወራት ቀርቶታል ። ሀምሌ 22 ቀን 1928 አ.ም አቡኑ በሰማእትነት ያለፉባት ያቺ ቀን ። የሰማእቱ ድርሳን እንደሚናገረው የኢጣሊያ ፋሽስት በ1928 አ.ም በኢትዮጵያ ላይ የግፍ ጦርነትን ባነሳ ጊዜ ብጹእ አቡነ ጴጥሮስ ከጦር ስፍራ ለመለየት ስላልሆነላቸው ቀዳማዊ ሃይለ ስላሴን ተከትለው ወደ ሰሜን ጦር ግንባር ዘምተዋል ። ፋሽስቱ በማይጨው የመርዝ ጦርነት ከማድረጉ የተነሳ የኢትዮጵያ ሰራዊት ሲበታተንም ከንጉሰ ነገስቱ ጋር የተመለሱት አቡነ ጴጥሮስ ወደ ደብረ ሊባኖስ ሄደው ለአገርና ለነጻነት መሞት ቅዱስ ተግባር መሆኑን ለአርበኞች በመስበክም ይታወቃሉ ። አርበኞች አዲስ አበባን በሁለት አቅጣጫዎች ከሰሜናዊ ምእራብና በደቡባዊ ምስራቅ አቅጣጫ ለመቆጣጠር ውጊያ በከፈቱበት ጊዜ የተማረኩት አቡነ ጴጥሮስ ለፋሽስት እንዲገዙ የኢጣሊያ መንግስት ገዢነትንም አምነው አሜን ብለው እንዲቀበሉ ግፊት ቢያደርጉባቸውም እምቢኝ ለአገሬና ለሃይማኖቴ ብለው ለሰማእትነት ያበቃቸውን የሞት ጽዋ ተቀብለዋል ።
አቡነ ጴጥሮስን ታሪክና ትውልድ ሲዘክራቸው ለዘለአለም የሚኖረውን ስራ ሰርተው አልፈዋል ። ሀውልትም ውዳሴም ቅድስናም ተገብቶአቸዋል ። የአቡኑን ታሪክ በጥሞና ላሰበ የሃይማኖት አባቶች ከመንግስትና ከአገር ጋር ሊኖራቸው የሚገባውን የግንኙነት ባህርይ ይረዳበታል ። የሃይማኖት አባቶች የአገር ጉዳይ በሆኑ ኩነቶች ላይ ጠንካራና የነቃ ተሳትፎ ሊኖራቸው እንደሚገባ ነው ። ለአገር ነጻነት ህብረተሰብን መስበክም ሆነ በጦር አውድማ ጀግና ሆኖ መስዋእት መሆን ትልቅ አርአያነት ነው ። አገር ከሌለ ሃይማኖት የለምና ። ይህ ማለት የሃይማኖት አባቶች በፖለቲካ ስራ ይጠመዱ መንፈሳዊና ዘለአለማዊ የሆነን ተግባራቸውን በምድራዊ ስራ ይተኩ ማለት አይደለም ። መጽሀፉ እንደሚለው የእግዚአብሄርን ለእግዚአብሄር የቄሳርንም ለቄሳር መስጠት ተገቢ ነው ። አቡነ ጴጥሮስ ቤተ ክርስቲያን ውስጥ ቅዳሴ የሚመሩትን ቅኔ የሚያስተምሩትንና የሚጸልዩትን ዋና ስራ ሳይተው ብሄራዊ በሆኑ አገራዊ የነጻነት ትግሎች ተሳትፈዋል ። ያለአግባብ በመንግስት ስራ አልገቡም አገራዊ የሆኑ ብሄራዊ የነጻነት ትግል ጥያቄዎችንም ወደ ጐን አላደረጉም ።
ይህ ለዘመናዊው የመንግስትና የሃይማኖት መለያየት አቢይ ማሳያ ነው ። በጊዜው የነበረው ህገ መንግስት የመንግስትና የሃይማኖትን መለያየት የሚደነግግ ባይሆንም አቡኑ የቄሳርን ለቄሳር የእግዚአብሄርን ለእግዚአብሄር በሚለው ቀዳሚ መርህ ልዩነቱን ያስጠበቀ ታሪክ ባለቤት ሆኑ ። በዚህ ሰሞን በማህበራዊ ድረ ገጾች በስፋት ከኢትዮጵያ ቤተ ክርስቲያን ጋር ተያይዞ የምናየው ድርጊት ግን ሁሉም የሃይማኖት አባቶች ወይም ቤተ እምነቶች የሃይማኖትና የመንግስትን መለያየት ህገ መንግስታዊነት ማወቃቸውን የሚያጠራጥር ነው ። ፓትርያርክ አቡነ ማትያስ ለመንፈሳዊ ኮሌጆች ማህበረ ቅዱሳንን በተመለከተ ደብዳቤ ሲጽፉ በግልባጭ ለጠቅላይ ሚኒስትሩ ለፌዴራል ጉዳዮች ሚኒስትር ለፍትህ ሚኒስቴር ለፖሊስ ወዘተ ግልባጭ ማድረጋቸው ለጸሀፊው ያስታወሰው ይህንኑ የህገ መንግስታዊ መርህ ግንዛቤ ክፍተትን ነው ። የአቡኑ ደብዳቤ ከመንፈሳዊነትና ከቤተ ክርስቲያን አስተዳደር አንጻር ያለበት ክፍተት በማህበራዊ ሜዲያ ብዙ እየተባለለት ስለሆነና ይህ የጋዜጣው አምድ ህግ ነክ ጉዳዮች የሚስተናገዱበት በመሆኑ ደብዳቤው ከመሰረታዊ የህገ መንግስት ድንጋጌ ጋር ያለውን ስምሙነት ላይ ምልከታ በማድረግ ላይ ብቻ ይወሰናል ።
የመንግስትና የሃይማኖት መለያየት ።
የፓትርያርኩን ደብዳቤ ህገ መንግስታዊነት ለመፈተሽ የህግ መሰረት የሚሆኑን ድንጋጌዎች የህገ መንግስቱ አንቀጽ 11 እና አንቀጽ 27 ናቸው ። የመጀመሪያው ድንጋጌ ስለ መንግስትና ሃይማኖት መለያየት የሚደነግግ ሲሆን ሁለተኛው የእምነት ነጻነትን ይደነግጋል ። በአንቀጽ 11 ሶስት መሰረታዊ መርሆች ተቀምጠዋል ። መንግስትና ሃይማኖት የተለያዩ ናቸው መንግስታዊ ሃይማኖት አይኖርምና ለተነሳንበት ጉዳይ አግባብነት ያለው መንግስት በሃይማኖት ውስጥ ጣልቃ አይገባም ። ሃይማኖትም በመንግስት ጉዳይ ጣልቃ አይገባም የሚሉ ። የሃይማኖትና የመንግስት መለያየት ከተቋማቱ ልዩነትና እያንዳንዳቸው ከሚሰሩት ስራ መለያየት ጋር ይያያዛል ። መንግስት ጳጳሳትን ለቤተ ክርስቲያን አይሾምም የሚሰሩትንም አያቅድም ። ስራቸውንም አይመራም በበላይነት አይከታተልም ። ቤተ ክርስቲያንም ፕሬዚዳንቱን ጠቅላይ ሚኒስትሩን ሚኒስትሮችን ወይም ሌሎች የመንግስት ሃላፊዎችን አትሾምም ስራቸውንም አትመራም ። መንግስት ከፈጣሪ/አምላክ ጋር በተያያዘ እምነቱን የመወሰን ድርሻም ስልጣንም የለውም ። የህገ መንግስቱ ማብራሪያም ይህንኑ ነው በአጽንኦት የሚገልጸው ።
መንግስት የሃይማኖት ነጻነት ከማስከበር በስተቀር የሃይማኖት ተቋማትና ሃይማኖታዊ ድርጅቶችን አያደራጅም አያግዝም ። መንግስት የሃይማኖት ስብከት የሚካሄድበትን ትምህርት ቤት አይከፍትም ለሃይማኖት ትምህርት ቤቶችም እውቅና አይሰጥም ። በመንግስት ስራ ላይ እስካለ ድረስ ማንም የህዝብ ተመራጭ ወይም የመንግስት ባለስልጣን ለየትኛውም ሃይማኖት መወገን አይኖርበትም ።
ሁለተኛው ድንጋጌ የሃይማኖት ነጻነትን ህገ መንግስታዊ ዋስትና የሚሰጥ ሲሆን ማንኛውም ሰው አለማመንን ጨምሮ የመረጠውን ሃይማኖት የመያዝ የመቀበል ሃይማኖቱንና እምነቱን ለብቻ ወይም ከሌሎች ጋር በመሆን በይፋ ወይም በግል የማምለክ የመከተል የመተግበር የማስተማር ወይም የመግለጽ መብትን ያካትታል ። ድንጋጌው የእምነት ነጻነት በዝርዝር ከመደንገግ ባለፈ ሊኖርበት የሚችለውንም ገደብ አስቀምጧል ። ሃይማኖትን የመግለጽ መብት ሊገደብ የሚችለው የህዝብን ደህንነት ሰላምን ጤናን ትምህርትን የህዝብን የሞራል ሁኔታ የሌሎች ዜግነትን መሰረታዊ መብቶች ነጻነቶችና መንግስት ከሃይማኖት ነጻ መሆኑን ለማረጋገጥ በሚወጡ ህጐች ነው ። ከዚህ አንጻር የእምነት አገላለጽን ለመገደብ የሚያስችሉ ምክንያቶች ካልተከሰቱ መንግስት በእምነት ነጻነት ላይ ምንም አይነት ጣልቃ ገብነት ወይም ገደብ ሊፈጽም አይችልም ። የመንግስትና የሃይማኖት መለያያት መርህ የአገራችን ህገ መንግስታዊ ማእዘን ከሆኑ ድንጋጌዎች ውስጥ አንዱ ነው ። ለመሆኑ ይህ መርህ በተግባር ይከበራል ? ላለመከበር ምክንያት የሚሆነውስ ማን ነው ? ያለመከበሩ አንድምታስ ምንድን ነው ? የተነሳንበትን ደብዳቤ መሰረት አድርገን እነዚህ ጭብጦች በአጭሩ እንመልከት ።
ህገ መንግስታዊ መርሁ እንዳይሸራረፍ ።
ከላይ የተመለከትናቸው መሰረታዊ የህገ መንግስት መርሆች በተለያዩ ምክንያቶች ሊጣሱ ይችላሉ ። በአብዛኛው የተለመደውና ብዙ የሰብአዊ መብት ምሁራን የሚስማሙበት ለመርሆቹ መጣስ መንግስት ምክንያት እንደሚሆን ነው ። መንግስት በሃይማኖት ነጻነትን ለመገደብ የሚሆኑ ምክንያቶችን አስፍቶ ወይም ለጥጦ በመተርጐም የሃይማኖትና የመንግስት መለያየትን መርህ ሊጥስ እንደሚችል መታሰቡ ነው ። የህገ መንግስቱ ማብራሪያም ይህንን ተግባራዊ ምልከታ የተከተለ ይመስላል ። ማብራሪያው የዜጐች የእምነት ነጻነት እንዲረጋገጥ መንግስት በሃይማኖታዊ ጉዳይ እጁን ማስገባት እንደሌለበትና በሃይማኖት ጉዳይ እጁን ካስገባ ግን ከፊሎቹን ዜጐች በተለየ አይን ተመለከተ ማለት እንደሆነ መግለጹ በዚህ መነሻነት ነው ። ከዚህ አንጻር አንዳንድ የመንግስት ሹሞች በሃይማኖት ተቋማት ውስጥ በመግባት በአስተዳደሩ በስርአቱ በአመራሩ ወዘተ የሚፈተፍቱ ከሆነ ህገ መንግስቱ ያልፈቀደላቸውን ስራ እየሰሩና የመንግስትና የሃይማኖት መለያየት መርህን እየጣሱ መሆኑን ልብ ይሏል ።
ሌላው መርሁ ሊጣስ የሚችለው መንግስትን የሚወክሉ ሰራተኞች ሹሞች ወይም ባለስልጣናት በህቡእ ወይም በግልጽ አንድን እምነት የሚጠቅም ወይም የሌላውን የእምነት ተከታይ የሚጐዳ ስራ ሲሰሩ ነው ። ህገ መንግስቱ ባለስልጣናት በግላቸው የፈለጉትን እምነት መከተላቸውን ባይከለክልም እምነታቸውና አስተሳሰባቸው ግን የተሾሙበትን የመንግስት ሃላፊነት ላይ ተጽእኖ እንዲያደርግባቸው አይፈቅድም ። የመንግስት ስልጣኑ በእጁ ስላለ ብቻ እሱ የሚከተለውን እምነት ወይም ሃይማኖት የማይገባውን የመንግስት ልዩ ጥቅም ነጻ ግብር ቦታ ፈቃድ ወዘተ. የሚሰጥ ከሆነ ህገ መንግስታዊነትና የመንግስትና የሃይማኖት ልዩነት ውሃ በላው ማለት ነው ።
የመንግስትና ሃይማኖት መለያየት ህገ መንግስታዊ መርህ የሚጣስበት ወይም የሚሸረሽርበት ሌላው ምክንያት በሃይማኖት ተቋማቱ ወይም በቤተ እምነቱ መሪዎች ወይም አባቶች ድርጊት ሊሆን ይችላል ። ይህ ምክንያት ለተነሳንበት አቢይ አላማ መሰረት ነው ። ብዙ ጊዜ በተግባር መንግስት የሃይማኖትን ነጻነት ገደበ ከሃይማኖት ጋር ያለውን ልዩነት አልጠበቀም የሚል ትችት ይቀርባል እንጂ አንዳንድ ጊዜ መንግስትን የሚገፉት ቤተ እምነቶቹ ሊሆኑ ይችላሉ ። አሁን በተነሳንበት ጉዳይ ፓትርያርኩ የቤተ እምነታቸውን የውስጥ አስተዳደር ጉዳይ በደብዳቤ ለመንግስት አካላት እንዲያውቁት ማድረጋቸው የመንግስትና የሃይማኖት መለያየትን የሚጥስ ወይም የሚሸረሽር ድርጊት ነው ። ጉዳዩ ሃይማኖታዊ እንደመሆኑ ሊያልቅ የሚገባው በሃይማኖት ተቋማቱና በመሪዎቻቸው ብቻ ነው ። አንድ ደብዳቤ የሃይማኖት ጉዳይ ይዘት ኖሮት ግልባጭ መደረግ ያለበት በአስተዳደር ሂደቱ ሊሳተፍ ለሚችል ውሳኔ ሊሰጥ ለሚችል የጉዳዩ ባለቤት ለሆነ ወይም ከተወሰኑ ጊዜ በኋላ ጉዳዩን በይግባኝ ሊመለከት ለሚችል አካል ነው ። እንን ህገ መንግስታዊ ፍቺአቸው በግልጽ ለታወጀላቸው በሃይማኖትና መንግስት መካከል በሶስቱ የመንግስት አካላት እንዲቀጥል የመፍቀድ ያህል ነው ። በእለት ተእለት ኑሮአችን እንደምናስተውለው የእንዲህ አይነት ደብዳቤዎች ፋይዳ ባለጉዳዩን ማስፈራራት ማስጨነቅና መንግስትን በጉዳዩ እንዳለበት የሚያስወስድ መረዳት እንዲኖረው ማድረግ ስለሆነ ውጤቱ የከፋ ነው ።
ከህገ መንግስታዊ ድንጋጌዎቹ ለመረዳት እንደሚቻለው በሃይማኖት ጉዳይ መንግስት ጣልቃ መግባቱ ህጋዊ የሚሆነው ወይም የእምነት ነጻነትን መገደቡ ተገቢ የሚሆነው ለመገደብ ምክንያቶች መኖራቸው ሲረጋገጥ ነው ። በደብዳቤው የተገለጸው ጉዳይ በቤተ እምነቱ መፍትሄ ማግኘት አቅቶት ለህዝብ ደህንነት ስጋት ከሆነ አመጽና የሃይል ተግባር ከታከለበት ጉዳዩ ከሃይማኖት ወደ መንግስት ከአማኝ ጉዳይ ወደ ዜጋ ጉዳይ ሊቀየር ይችላል ። የዶግማ ወይም የስርአት ወይም የአስተዳደር ጉዳይ በአንድ ቤተ እምነት ተከታዮችም ሆነ በተለያዩ እምነት ተከታዮች መካከል ቢነሳ የሃይማኖት ጉዳይ ነው ። ለምሳሌ በተነሳንበት ጉዳይ በኦርቶዶክስ አቡን እና በማህበረ ቅዱሳን መካከል የተነሳው የአስተዳደር ጉዳይ የሃይማኖት ጉዳይ እንደመሆኑ መንግስትን አይመለከተውም ። መንግስት እንደሚመለከተው አድርጐ እያንዳንዱን የደብዳቤ ልውውጥ ለመንግስት ማሳወቅ የእግዚአብሄርን ለቄሳር መስጠት መንግስት በሃይማኖት ጉዳይ ጣልቃ እንዲገባ መፈተን ነው ። በሁለት የተለያዩ አማኞች መካከል ዶግማን/ቀኖናን መሰረት አድርጐ ውይይት ቢደረግም እንዲሁ የመንግስት ጉዳይ አይደለም ። ሁለቱ ወገኖች ጉዳያቸውን ሰላማዊ ባልሆነ መልኩ እልባት መስጠት ሳይችሉ ቀርተው አንዱ ሌላው ላይ እምነቱን ወይም ስርአቱን ወይም አቋሙን ለመጫን ሲጠቀም መንግስት ጉዳዩ ይመለከተዋል ። ጉዳዩ የሃይል ተግባር ወይም ትንኮሳ ካለው ወይም ድርጊቱ በአማኞች መካከልም ቢሆን የወንጀል ተግባር ካለው ምንም እንን የዶግማና የቀኖና ጉዳይን ቢመለከት የማስተካከል እርምጃው የመንግስት ይሆናል ።
አንድምታውና መፍትሄው ።
ሃይማኖታዊ ይዘት ያላቸውን ደብዳቤዎች ለመንግስት አካላት መላክ የራሱ አንድምታዎች አሉት ። የመጀመሪያው መንግስት በሃይማኖት ጉዳይ ጣልቃ እንዲገባ መግፋት ነው ። መንግስት ደብዳቤውን ተቀብሎ ዝምታን ቢመርጥ እንን ዝምታው ጣልቃ ገብነቱን የመፍቀድ ያህል ስለሚቆጠር ተምሳሌቱ አደጋ አለው ። ሁለተኛው የመንግስትና የሃይማኖት መለያየት በህግ ከተቀመጠው በላይ በባለድርሻ አካላት ግንዛቤ ሲያገኝ ነው ልማዱ የሚዳብረው ። የአንድ ጀምበር ውጤት ሳይሆን በሂደት የሚመጣ በመሆኑ ደብዳቤ መላላኩ ካልቆመ ይህንን ባህል ይጐዳዋል ። ነገ ሌላው ቤተ እምነት ተመሳሳይ ጉዳይ ሲያጋጥመው የሃይማኖት ምስጢሩንና ገመናውን ለመንግስት ሊልክና የሁለቱ የልዩነት መስመር ሊጠብ ነው ። ሶስተኛውና ዋናው አንዳንድ የቤተ እምነት መሪዎች ወይም አባቶች መንግስትን እንደማስፈራሪያነት በመጠቀም አማኞች በመንፈሳዊና አስተዳደራዊ ጉዳዮች ላይ ዝምታን እንዲመርጡ የእምነት ነጻነት እንደሌለ እንዲያስቡ ይሆናሉ ። በሃይማኖት ተቋማት ውስጥ ያሉ የሙስና አሰራሮችን ህገወጥ ልማዶችንና እምነቱ የማይፈቅዳቸውን ነገሮች ማጋለጥ እንዲስተካከል መረባረብ ህልም ይሆናል ።
ከዚህ አንጻር ጸሀፊው የመንግስትና የሃይማኖት መለያየት ከህጉ ባለፈ በተግባር እንዲከበር መንግስት ሰፊ ድርሻ እንዳለበት ያምናል ። የመጀመሪያው የህገ መንግስቱን አንቀጽ 11 መሰረት አድርጐ የመንግስትና የሃይማኖት ትብብር የሚያደርጉባቸውን አቢይ የፖሊሲ ነጥቦች መለየት ልዩነታቸውን የተመለከተውን መርህ የትርጉሙን ይዘት በግልጽና በዝርዝር ማስቀመጥ ከአንቀጽ 27 ገደቦች ጋር በጣምራ የትርጉሙን ይዘትና ወሰኑን ማስቀመጥ ይገባል ።
ሁለተኛው ቤተ እምነቶቹን በጋራ ወይም በነጠላ በ መርህ ጥቅም ተግዳሮትና ተግባራዊ አፈጻጸም ላይ ስልጠና መስጠት ያስፈልጋል ። ህገ መንግስታዊ ልማዱ የሚፈጠረው ባለድርሻ አካላት ተመሳሳይ መግባባት ሲኖራቸው ነው ። መንግስት ግዴታውን አውቆ በሃይማኖት ጣልቃ አልገባም ቢል እንን የቤተ እምነቶቹ መሪዎች መርሁን ካላወቁት በየእለቱ የሃይማኖት ጉዳያቸውን መንግስት እንዲወስንላቸው ደብዳቤ ሲጽፉ መኖራቸው ነው ። ካወቁ የራሳቸውን ጉዳይ በራሳቸው ይጨርሳሉ መንግስት አስፈላጊ ሲሆን ብቻ በአግባቡ ከመንግስት ጋር ይገናኛሉ ።
ሶስተኛ መፍትሄ መንግስት እውቀቱም ኑሮአቸው መንፈሳዊ ደብዳቤን ለማይመለከተው መንግስት መጻፍ የሚያዘወትሩትን ተገቢ እንዳልሆነ አቋሙን ገልጾ ሊገስጻቸው ይገባል ። ይህን በማድረጉ ለሌላው ቤተ እምነትም ትምህርት ይሆናል ለመብት ጠያቂ አማኝም መንግስትን እንደማስፈራሪያ የመጠቀም ያልተገባ ባህል የህግ መሰረት አለመኖሩን ያስረዳል ። የመንግስትና የሃይማኖት መለያ በህገ መንግስቱ ዋስትና ማግኘቱ ለመንግስትም ለቤተ እምነቶችም ታላቅ ጥቅም አለው ። ተግባራዊነቱ ግን ሂደት ስለሆነ ብዙ ስራ የሚፈልግ ነው ።
ከአዘጋጁ ጸሀፊውን በኢሜይል አድራሻቸው ማግኘት ይቻላል ።

