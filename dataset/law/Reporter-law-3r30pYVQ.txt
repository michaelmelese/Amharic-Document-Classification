መንግስት ሰማሁ ሲል ሰማሁ ልበል ?
በበሪሁን ተሻለ ።
የዛሬ 84 አመት የኢትዮጵያ የመጀመሪያው የተጻፈ ህገ መንግስት በታወጀበት ጊዜ በይፋ ንግግርና ዲስኩር ዘንድሮ በኢትዮጵያ የተፈጸመው ሀሳብና የተወጠነው እቅድ በአለም ላይ በየትም መቼም ተደርጐ የማይታወቅ ነው ተባለ ። የመንግስት መሰረት የመትከልና የህግ ምሰሶ የማቆም ስራ ተሰራ ተብሎ ብስራቱ ታወጀ ።
እንዲህ ያለችዋ የመንግስት መሰረት የተተከለባት የህግ ምሰሶ የቆመባት አገር እነሆ ከእንግዲህ ወዲያ ከዱሮው ከራሷ ትዳርና አስተዳደር ብቻ ሳይሆን ከሌላው አለም እንዴት የተለየች እንደሆነች በንጽጽርና በምሳሌ ተነገረ ።
የመንግስት መሰረት ባልተተከለበትና የህግ ምሰሶ ባልቆመበት አገር ንጉሱ ባለሙሉ ስልጣን ሆኖ በአገሩ ምንም የተለየ ልማድ ወይም ደንብ ሳይኖርበት እብሪቱ ብቻ በየቀኑ የመራውን ሀሳብ እንደፈቀደው እንደ ባህሪው ድንገተኛ መለዋወጥ እየለዋወጠ ያደርጋል ያለፍርድ ይቀጣል ይገድላል ይሰቅላል ተባለ ። ከዚህ የ1923 አ.ም ህገ መንግስት ጀምሮ ሲቆጠር የኢትዮጵያ የአሁኑ ህገ መንግስት አራተኛ ነው ።
በአገራችን ታሪክ ውስጥ ከኤርትራ መመለስ ወዲህ የጸደቁት ህገ መንግስቶች መብትን በመደርደርና በመሰደር እንዲሁም ህጋዊ ስርአቶችን በወረቀት ላይ ከመዘርጋት አያ ብዙ የሚነቀፍ ነገር አልነበረባቸውም ። ህገ መንግስቶች ሁሉ በተግባር ያልዋሉት አጻጻፋቸው ስለማያምርና የሚረዳቸው ሰው በመጥፋቱ ወይም ከውስጣቸው የጐደለ ነገር ስለነበር አይደለም ። ኢትዮጵያ ውስጥ ለረዥም ዘመን ሰፍኖ የቆየው አፈናና ጭቆና በህግ የበላይነት ላይ የተመሰረተ ነጻነትንና እኩልነትን ትግል ከመጫር ጐን ለጐን ሁሉም ቀርቶብን በህግና በስርአት በተዳደርኩ ማለት ድረስ የተንገሸገሸ ህዝብ ጥላቻ አትርፎ ኖሯል ።
ዛሬም ቢሆን በህግ አምላክ ማለትን የመሰለ የህዝብ ጩኸት ሲበዛ በርክቷል ። ዛሬም እንደ ትናንትናው እንደ አምናና ካች አምና ከውሉ የተላለፈውን ሰው ሁሉ አላፊ አድርጐ ፈርዶ አስገዳጅነት ላለው ሃይል አሳልፎ ለቅጣትም ሆነ ለሌላ ግዳጅ የሚሰጥ የሚሰራና ጤነኛ አሰራር የለንም ። ከህጋዊው መንገድ ይበልጥ ህገወጡን መንገድና ዘዴ ተመራጭና ቀላል የሚያደርግ ፖለቲካና ባህል እጅግ ለምቷል ። ከመክሰስ መከሰስ ተመርጧል ። በፍትህና በህግ ስርአቱ ላይ እምነት ጠፍቷል ።
በህግ አስፈጻሚውና አስከባሪው በኩል ህገወጥነትን ለመግታት የሚወሰደው እርምጃና አካሄድ የመንግስት የስልጣን አካላቱንና የባለስልጣኖቻቸውን እንዲሁም የሰራተኞቻቸውን የራሳቸውን የህግ አክባሪነት የውሃ ልክ የሚያስገምትና የሚያሳጣ ለህግ የመገዛትን ስሜት የሚያጐሽ ሆኗል ።
ህግና ደንብ እንዳመቸ የሚጣልና የሚነሳበትን የሚታወጅና የሚሻርበትን የስልጣን አካላትንና የባለስልጣናትን ተግባር የሚከለክልና የሚገታ የሚቆጣጠርና የሚቀጣ ስርአት ገና ስር አልሰደደም የህዝብ ዋስትና አልሆነም ። ይህንን የገዥዎች ተግባር በጽናት የሚዋጋ ማንም ግለሰብና ባለስልጣን የሚፈጽመውን ህገወጥነትና አጥፊነት ከስልጣን ሲወርድ ብቻ ሳይሆን ስልጣን ላይ እያለም መጠየቅ አለበት የሚል ሳይጠየቁ መኖር መቻል ይብቃ ብሎ ድምጹን የሚያሰማ ችግሩ እንዳይከሰት ጠባቂ ችግሩ ሲከሰትም አጋላጭና ተፈራጅ የሆነ ሲቪል ማህበረሰብ በኢትዮጵያ የፖለቲካ መድረክ ውስጥ ገና አልተከሰተም ።
እንዲያውም ኢትዮጵያ ውስጥ በየጊዜው የሚወጡ ክሶችና ስሞታዎች ሁሉ ከሚያነሱት አንዱ ጉዳይ መካከል ይሄው በማህበር የመደራጀት ህግና መብት ጉዳይ ነው ።
ነባራዊ አስገዳጅነት የሌለበት የቢሻን ውሳኔ የሰፈነበት ለህጋዊነት ወግ እንን መጨነቅ ቀርቶ ተቃራኒው ባህል ሆኖ የተቋቋመበት አንዱ መስክ ራሱ ህግ የማውጣት አሰራሩ ነው ። የህግ አወጣጥ ስርአቱ ህግ የሚያከብር ለህግ የሚገብር ህግ ያለው ስለመሆኑ እርግጠኛ ሆኖ የሚወራረድ እዳ የሚገባ የለም ። የህዝብን የመታመን ክብር አልተጐናጸፈም ።
ይህ ጉዳይ በተለያዬ ጊዜያት ተነስቷል ። በዚህ ጸሀፊ አቅም ራሱ ሳምንት ከተነሱት ጉዳዮች መካከል አንዱ የሚኒስትሮች ምክር ቤትን ህግ የማውጣት ስልጣን የሚመለከት ነበር ።
የዚህን ጉዳይ ሌላ መልክና ይዘት ዛሬ ይዤ የመጣሁት የህዝብ ተወካዮች ምክር ቤት በሁለተኛ መደበኛ ስብሰባው የራሱን ማለትም የምክር ቤቱን የአሰራርና የአባላት የስነ ምግባር ደንብ መርምሮ ማጽደቁ እንዲሁም መርምሮ ባጸደቀው የአሰራር ደንቡ እንደገና አዲስ ያቋቋመው አሰራሩ ይህንኑ የአገር የህግ ማውጣት ችግር ደግሞ ደጋግሞ ስለሚያስተጋባ ነው ። አምስተኛው የህዝብ ተወካዮች ምክር ቤት የመጀመሪያው አመት የስራ ዘመን ሁለተኛ መደበኛ ስብሰባ የተካሄደው መስከረም 27 ቀን 2008 አ.ም ነው ። የተሻሻለውን የህዝብ ተወካዮች ምክር ቤት የአሰራርና የአባላት የስነ ምግባር ረቂቅ ደንብ መርምሮ ያጸደቀውም በዚያኑ እለት ነው ።
የተወካዮች ምክር ቤት ህግ አውጪው አካል ነው ። የፌዴራል መንግስቱም ከፍተኛ የስልጣን አካል እሱው ነው ። ለፌዴራል መንግስቱ በተሰጠው የስልጣን ክልል ውስጥ ህጐችን የማውጣት ስልጣን የእሱው ነው ። ህገ መንግስቱ ከዚህ በተጨማሪ ምክር ቤቱን የሚመሩ አፈ ጉባኤና ምክትል አፈ ጉባኤ ይመርጣል ። ለምክር ቤቱ ስራ የሚያስፈልጉትን ቋሚና ጊዜያዊ ኮሚቴዎች ያዋቅራል የሚሉ ህገ መንግስታዊ ስልጣኖች አሉት ።
በተለመደ በተቋቋመና ዛሬ በእያንዳንዱ አዋጅ በሚመሰከር አሰራር የሚለው የህዝብ ተወካዮች ምክር ቤት በዚህ ህገ መንግስት መሰረት ለፌዴራሉ መንግስት በተሰጠው የስልጣን ክልል ህጐችን ያወጣል ነው ።
ምክር ቤቱ አዲሱን የተሻሻለውን የህዝብ ተወካዮች ምክር ቤት የአሰራርና የአባላት ስነ ምግባር ደንብ ያወጣው ግን መሰረት ብቻ ነበር ።
ምክር ቤቱ ያወጣው የህግ አይነት በህገ መንግስቱ አንቀጽ 59 ስለተባለየወጣውን ደንብ ፋይዳ እንዳይቀንስብንና እንዳያጣጥልብን መስጋት አለብን ። ምክር ቤቱ በዚህ ደንብ ለምክር ቤቱ ስራ የሚያስፈልጉ ቋሚና ጊዜያዊ ኮሚቴዎችን ማዋቀሩ የአሰራርና የአባላት ስነ ምግባር ደንቦችን መወሰኑ እውነት ነው ። የአገር የህግ አወጣጥ ስርአት የተዘረጋውም አሰራሩ የተወሰነውም በዚህ ደንብ ነው ። በዚህ መሰረት የደንቡ ፋይዳ ምክር ቤቱ በህገ መንግስቱ መሰረት ለፌዴራል መንግስት በተሰጠው የስልጣን ክልል ህጐችን ያወጣል ከሚለው ህገ መንግስታዊ ድንጋጌ ጋር ተዛምዶ መመርመር አለበት ።
ከመስከረም 24 ቀን 20008 አ.ም ጀምሮ ስራውን የጀመረው ምክር ቤት አምስተኛው ምክር ቤት ነው ። በየወቅቱ የተሰየሙት ምክር ቤቶች ሁሉ ይገለገሉበት የነበረው የአሰራር ህግ ግን ሁሌም በዚህ ስያሜ የተሻረውና በሌላ አዲስ አዋጅ ሙሉ በሙሉ የተተካው በሚያዝያ 1994 አ.ም ነው ። የአዲሱና የ1994 አ.ም አዋጅ ስያሜ የህዝብ ተወካዮች ምክር ቤት የህግ አወጣጥ ስነ ስርአት የኮሚቴዎች አደረጃጀትና አሰራር አዋጅ ቁጥር 271/94 ነበር ።
ይህንን አዋጅ የተካው የተሻሻለው የኢፌዲሪ የህዝብ ተወካዮች ምክር ቤት የአሰራርና የስነ ምግባር አዋጅ ቁጥር 470/1997 ነበር ። በ97 ምርጫ ወቅት ነፍስ አውቆ ለነበረና ለተከታተለ ይህ ህግ ከአወዛጋቢ ጉዳዮች መካከል አንዱ ነበር ። ቢያንስ ቢያንስ አቶ መለስ ዜናዊ ታህሳስ 4 ቀን 1998 አ.ም ለፓርላማ ባቀረቡት ሪፖርት እንዳሉት ተቃዋሚ ድርጅቶችና ሌሎች አንዳንድ ወገኖች በዴሞክራሲያዊ ሂደታችን ላይ በጉድለትነት ካስቀመጣቸው ዋነኛ ጉዳዮች አንዱ የተወካዮች ምክር ቤት የአሰራርና የስነ ምግባር ደንብ ነበር ።
ይህ ጉዳይ ከምርጫ ቦርድ አሰራርና የማስፈጸም ብቃት እንዲሁም ከሚዲያው ሁኔታ ጋር በወቅቱ አፋጣኝ የድርድር የምክክርና የማሻሻል ዘመቻ ይደረግባቸው ዘንድ ራሳቸውን አጀንዳ አድርገው ካቀረቡ ጉዳዮች መካከል አንዱ ነበር ። ይህን የ1997 አ.ም የተወካዮች ምክር ቤት የአሰራርና የስነ ምግባር አዋጅ በዴሞክራሲያችን ላይ በጉድለትነት እንዲጠቀስ ከሚያደርጉት ጉዳዮች አንዱ ራሱ የጸደቀበት ጊዜና ያጸደቀው ምክር ቤት ነው ። 1997 አ.ም.ን ጨርሶ የሚሰናበተው ምክር ቤት እዚያው አመት ላይ ከ1998 አ.ም መስከረም ጀምሮ ስራ ለሚጀምረው አዲስ ምክር ቤት የአሰራርና የስነ ምግባር አዋጅ አጽድቆ የሚሄድበት ምንም ምክንያት የለም ። ይዘቱም ይፈተሽ ከተባለ የህግ ማውጣቱን ስራ የቀደመው ጥድፊያ ከሚመራውና ከሚያመላክተው በላይ በጣም አወዛጋቢና ሲበዛ የሚሸት ነገር ነበረው ።
በዚህም ምክንያት የ1999 አ.ም የፓርላማን ዘመን መስከረም ላይ በከፈቱት በወቅቱ የሪፐብሊኩ ፕሬዚዳንት በወቅቱ እንደተባለው በህዝብ ተመርጠው የፓርላማ አባላት በሆኑ ፓርቲዎች መካከል በውይይትና በድርድር የምክር ቤቱን መተዳደሪያ ደንብ ጸደቀ ። ስለዚህም ከመስከረም 26 ቀን 1998 አ.ም ጀምሮ የጸናው አዋጅ ቁጥር 470/1997 ቀርቶ ከመስከረም 26 ቀን 1999 አ.ም ጀምሮ የጸናው ደንብ ቁጥር 3/1998 የህዝብ ተወካዮች ምክር ቤት የአሰራርና የአባላት የስነ ምግባር ደንብ ሆነ ።
መስከረም 27 ቀን 2008 አ.ም ሁለተኛ መደበኛ ስብሰባውን ያካሄደው አምስተኛው የህዝብ ተወካዮች ምክር ቤት በአንደኛ አመት የስራ ዘመኑ ያጸደቀው የአሰራርና የአባላት የስነ ምግባር ደንብ ይህንኑ የ1998 አ.ም ደንብ የሚሽርና የሚተካ ነው ።
የምክር ቤቱ የአሰራርና የአባላት የስነ ምግባር ህግ አዋጅ መሆኑ ቀርቶ ደንብ የሆነው በዚህ ድሀረ 97 ግርግር ውዝግብና ድምብርብሮሽ ውስጥ ነው ።
አዋጅ ወይስ ደንብ የሚለውን ጥያቄ የምናነሳው በተለይም የህግ አውጪው ያው የተወካዮች ምክር ቤት መሆኑ እየታወቀ ጥያቄውን ማንሳት የምንገደደው የቁንጫ ሌጦ እናውጣ ጸጉር እንሰንጥቅ ብለን አይደለም ። ህግ ማውጣት የራሱን የተወካዮች ምክር ቤትን ስራ ከሚፈታተኑት ምክንያቶች መካከል አንዱ በመሆኑ ነው ።
አጭርና የሚያስደንቅ እንዲሁም የሚያስደነግጥ ምሳሌ እናቅርብ ። እንደሚታወቀውና እንደሚጠበቀው የተሻሻለው የኢፌዲሪ የህዝብ ተወካዮች ምክር ቤት የአሰራርና የስነ ምግባር አዋጅ ቁጥር 470/1997 የወጣው በዚህ አዋጅ የተሻረው የ1994 አ.ም የህዝብ ተወካዮች ምክር ቤት የህግ አወጣጥ ስነ ስርአት የኮሚቴዎች አደረጃጀትና አሰራር አዋጅም የታተመው በነጋሪት ጋዜጣ ነው ።
የህዝብ ተወካዮች ምክር ቤት የአሰራርና የአባላት የስነ ምግባር ደንብ ቁጥር 3/1988 ስራ ላይ በመዋሉ አዋጅ ቁጥር 470/97ን የሻረው ሌላ አዋጅ ነው ። እነዚህ ሁሉ በነጋሪት ጋዜጣ መውጣት ግዳጃቸው ነው ። ይህን ግድ የሚያደርገው የህዝብ የማወቅ መብት ብቻ አይደለም ። የህግ ህልውና የሚያገኙት በነጋሪት ጋዜጣ ሲወጡ ነው ። ባለፈው ሳምንት በሌላ አቻ ደንብ የተሻረው ደንብ ቁጥር 3/1998 ደንቡ የሚጸናበት ጊዜ በሚለው በአንቀጽ 193 ድንጋጌው ይህ ደንብ በነጋሪት ጋዜጣ ታትሞ ከወጣበት ጊዜ ጀምሮ የጸና ይሆናል ይላል ። እውን ይሄ ደንብ በነጋሪት ጋዜጣ ወጥቷል ወይ ? የታተመበት ህትመት ራሱ ይህ ደንብ በነጋሪት ጋዜጣ ታትሞ ከወጣበት ጊዜ ጀምሮ የጸና ይሆናል ። አዲስ አበባ መስከረም 26 ቀን 1999 አ.ም ተሾመ ቶጋ የህዝብ ተወካዮች ምክር ቤት አፈ ጉባኤ ይላል ።
እስከ ዛሬ ድረስ ባለው አሰራርና ህግ በነጋሪት ጋዜጣ ላይ የሚፈርሙትን ሰዎች አሳምረን እናውቃቸዋለን ። የሪፐብሊኩ ፕሬዚዳንትና ጠቅላይ ሚኒስትሩ ናቸው ። አዲስ በጸደቀው የምክር ቤቱ የአሰራርና የአባላት የስነ ምግባር ደንብ አንቀጽ 59 መሰረት የጸደቀ ህግ ለሪፐብሊኩ ፕሬዚዳንት ለፊርማ እንደሚቀርብ ፕሬዚዳንቱ ህጉን በ15 ቀናት ውስጥ መፈረም እንዳለበት በዚህ ጊዜ ውስጥ ካልፈረመ ህጉ በአፈ ጉባኤው ስምና ፊርማ ወጥቶ በስራ ላይ እንደሚውል አዲስ ነገር ደንግጓል ። የ1999 አ.ም የምክር ቤቴ የአሰራርና የአባላት ስነ ምግባር ህግ በአፈ ጉባኤው የተፈረመው በዚህ አይነት ምክንያት አይደለም ።
በነጋሪት ጋዜጣ የሚታተም ህግ ሲወርድ ሲዋረድ በመጣ አሰራር የነጋሪት ጋዜጣው አመትና ቁጥር ይሰጠዋል ። በመጽሀፍ መልክ ለየብቻቸውና ለየቅል የማይወጡ ህጐችም ተከታታይ የገጽ ቁጥር የሚሰጣቸው መሆኑ አሁንም ሲወርድ ሲዋረድ የመጣ ባህል ነው ። በዚህ ምክንያት ደንቡ የነጋሪት ጋዜጣ አልወጣም ብለን አረጋገጥን ማለት የህጉ ተፈጻሚነት አልጀመረም ማለት ነው ። የህግ አወጣጥ ስርአታችን ለምን ይህን ያህል በትንሽ ነገር ሲነካ የእምቧይ ካብ ይሆናል ? ይህ በነጻ ፍላጐታችን በህግ የበላይነትና በራሳችን ፈቃድ ላይ የተመሰረተ አንድ የፖለቲካ ማህበረሰብ በጋራ ለመገንባት ቆርጠን የተነሳን ሰዎች ጥያቄና ደንታ ነው ።
አዲሱ ደንብስ በነጋሪት ጋዜጣ ይወጣል ? በነጋሪት ጋዜጣ የማይወጣ ህግስ ህግ ይባላል ? ለህጋዊነት ወግ እንን ያለመጨነቃችንን ባህል እየኮተኮትንና እያለማንስ በህግ አምላክ ማለት እንችላለን ? ይህ ውሳኔ መመርያ ለሚባሉ የህዝብ ተወካዮች ምክር ቤት እርምጃዎች ሁሉ የሚነሳ ጥያቄ ነው ።
የህዝብ ተወካዮች ምክር ቤትን የአጀንዳ ሰነድ በቅርብ ለሚያውቁና ጠጋ ብለው ለሚመለከቱ አንድ ረቂቅ ህግ ለመጀመሪያ ጊዜ ለምክር ቤቱ የሚቀርብ ሲሆን በአጀንዳው ስር ያሉ በተራ ቁጥር የተዘረዘሩ ጉዳዮች እንዴት እንደሚጻፉ በደንብ ያውቃሉ ። የተሻሻለውን የኢፌዲሪ የህዝብ ተወካዮች ምክር ቤት የአሰራርና የስነ ምግባር ደንብ መርምሮ ለሚመለከተው ኮሚቴ ለዝርዝር እይታ መምራት ይላል ብለው ይጠብቃሉ ። እንዲህ ግን አልተደረገም ። መስከረም 27 ቀን 2008 የተሰየመው ፓርላማ ቀጥታ መርምሮ ህጉን አጸደቀ ። አሁን ምክር ቤቱ በዚህ ጉዳይ ላይ መከረ ይባላል ?
ገና መስከረም 24 ስራቸውን የጀመሩ ተመራጮች እንዴት ይህን ጉዳይ በአንድ ቀን ጀንበር ወሰኑ ይባላሉ ?
የህግ አወጣጥ ችግራችን ግን ከዚህ የባሰ የሰፋና የከፋ ችግር አለበት ። በዚህ ረገድ የሚኒስትሮች ምክር ቤት ወይም የአመራሩ ሚናና ቦታ ከፍ ያለ ነው ። የሚኒስትሮች ምክር ቤት ማለትም መስተዳድሩ የኢትዮጵያ ከፍተኛ አስፈጻሚና አስተዳደራዊ አካል ነው ። የሚኒስትሮች ምክር ቤት ህግ በማውጣት ሂደትና አሰራር ውስጥ ሚናው ከፍተኛ ነው ። ህግ አውጭ ግን አይደለም ። የሚኒስትሮች ምክር ቤት ደንብ የሚባል የህግ አይነት የማውጣት ስልጣኑ የተወካዮች ምክር ቤት በሚሰጠው የውክልና ስልጣን መሰረትና በእሱ ላይ ብቻ የተወሰነ ነው ። በተግባር የሚሰራው ግን ከዚህ የተለየ ነው ። ይህንን በተለይም የአስፈጻሚ አካላትን እንደገና ስለማደራጀት ከስልጣኑ አንጻር ባለፈው ሳምንት አሳይተናል ።
ዛሬ በዚህ ጉዳይ መመለስ ያስፈለገው መንግስት ይህንን ችግር ሰማሁ ሲል የሰማሁ ስለመሰለኝ ነው ። በአንድ ቀን ውስጥ በጸደቀው በተነጋገርንበት የምክር ቤቱ የአሰራርና የአባላት ስነ ምግባር ደንብ ውስጥ ከተካተቱት አዳዲስ ጉዳዮች መካከል ደንብና መመርያ ስለማውጣት የተባለው ይህንን ተስፋና ጥርጣሬ ይቀሰቅሳል ። በአዲሱ ህግ እንደተወሰነው ከሆነ ።
ከከፋውና ከወደቅንበት የመጨረሻ የአዘቅትና የዝቅታ ደረጃ እንነሳ ። በህጋችን መሰረት ይሄ ክልክል ነው አይፈቀድም በሚባልበትና ህጋችሁንና መመርያችሁን ስጡን ሲባል ሚስጥር ነው በሚባልበት አገር ይህን ማወጅ በጣም ትልቅ ነገር ነው ። የችግሩን መኖር መረዳት ነው ። ሲነግሩት የመስማት ምልክት ነው ። መንግስት የሾማቸውንና መልምሎ ስራ ላይ ያስቀመጣቸውን የገዛ ራሱን ሰዎች ወግና ባህል የሚፈታተን አዲስ ተግባር ነው ።
በአገራችን በተንሰራፋው የህግ አወጣጥና አፈጻጸም ድቅድቅ ጨለማ ላይ ብርሃን ለማወጅ መጀመሪያ በኢትዮጵያ ህገ መንግስታዊ ስርአት አቋም ውስጥ የህግ አይነቶችን ዝርዝርና ቅደም ተከተል በግልጽ አጥርቶ መደንገግ ያስፈልጋል ።
አሁን ለምሳሌ ደንብ የሚባል የህግ አይነት የግዳችንን እናውቃለን ። የህዝብ ተወካዮች ራሱ ደንብ የሚባል የህግ አይነት እነሆ ሲያወጣ አይተናል ። በሚገርምና በሚደንቅ ሁኔታ ደግሞ ለምሳሌ በኢትዮጵያ ብሮድካስቲንግ ኮርፖሬሽን አዋጅ ቁጥር 858/2006 እንደተደነገገው አዋጁን ያወጣው ምክር ቤት ለራሱ ለተወካዮች ምክር ቤት ደንብ የማውጣት ስልጣን ሰጥቷል ። የኮርፖሬሽኑ ሰራተኞች አስተዳደር በህዝብ ተወካዮች ምክር ቤት በሚያወጣው ደንብ መሰረት ይመራል ። ይህን አዋጅ ለማስፈጸም የተወካዮች ምክር ቤት አስፈላጊ ደንባችን ሊያወጣ ይችላል ተብሎ የተደነገገው በዚሁ አዋጅ ነው ።
ለህዝብ ተወካዮች ምክር ቤት በአዋጅ ደንብ የማውጣት ስልጣን የተሰጠበት ሌላው ምሳሌ በፌዴራል ዋና ኦዲተር መስሪያ ቤት ማቋቋሚያ ህግ ነው ። ራሱ የህዝብ ተወካዮች ምክር ቤት ለዚህ አዋጅ አፈጻጸም አስፈላጊ የሆኑ ደንቦችን ሊያወጣ ይችላል ሲል የውክልና ስልጣን ይሰጣል ።
እዚህ አይነት ድንብርብሮሽ ውስጥ የገባነው እንደነ ኦዲተር ጄኔራልና ምርጫ ቦርድ ያሉ ነጻ ተቋማት በፓርቲ ተቀጥላነት ውስጥ ወይም ማንኛውም አይነት ወገንተኝነትና ተዛነፍ ውስጥ የማይወድቁበትን ሁኔታ ማልማት ተገቢ ነው ። ግድም ነው ። ሲባል እየሰማን ነው ።
ውሳኔ የሚባል ነገርም ህግ በማውጣት የህዝብ ተወካዮች ምክር ቤት ተግባር ውስጥ በተጠቀሰው ደንብ ጭምር ተካትቶ እናያለን ። ሶማሊያ የኢትዮጵያ ሰራዊት የዘመተው የአዲስ አበባ መስተዳደር ድህረ ምርጫ 97 በጊዜያዊ አስተዳደር ስር እንዲሆን የተወሰነው በእንዲህ አይነት የምክር ቤቱ ፈቃድ በተገለጸበት የ ህግ አይነት ነው ። እነዚህ ቅደም ተከተላቸው ስያሜያቸው የበላይና የበታችነታቸው በግልጽና በህግ መወሰን አለበት ። የህግ ማስከበር ሀሁ አንዱ ይኸው ነው ። መታተምም ይፋ መሆንም የህጐቻችን አንዱ ባህርይ መሆን አለበት ።
አዲሱ ደንብ ካካተታቸው ድንጋጌዎች መካከል ምክር ቤቱ በሚያወጣው ህግ ላይ ደንብና መመርያ እንዲወጣ ሲወሰን የተጠቀሰው ደንብና መመርያ ህጉ በስራ ላይ ከዋለ በሶስት ወራት ጊዜ ውስጥ መውጣት አለበት ይላል ። በነሀሴ 2001 አ.ም የወጣው የጸረ ሽብርተኝነት አዋጅ የሽብርተኝነት ተጐጂዎች ፈንድ ይቋቋማል ይላል ። ይህም ፈንድ የሚኒስትሮች ምክር ቤት በሚያወጣው ደንብ መሰረት ይቋቋም ዘንድ ያስገድዳል ። እንዲህ ያለ ደንብ አለን ?
የ መመርያ ህግነት የሚገርምና ሌላው ቢቀር ከአዲስ አበባ አስተዳደር አሉታዊ ልምድና ተሞክሮ ተምሮ እንዲወጣ አለመደረጉ ነው ። የአዲስ አበባ ከተማ አስተዳደር በ2001 አ.ም ባወጣው መመርያ ላይ ስለመመርያ ሲናገር መመርያዎቹ በተለያዩ ጊዜያት ሲወጡ የነበሩ እርስ በርሳቸው የሚቃረኑ የተበታተኑ በሚመለከታቸው አካላት ሳይጸድቁ ስራ ላይ እንዲውሉ የተደረጉና ግልጽነትና ተጠያቂነት ያለበት አሰራር ለማስፈን አመቺ ያልሆኑ ይላቸዋል ። አስተዳደሩ በዚያው ወቅት ስለመመርያ ሲነግረን የከተማው ባለጉዳይ መብቱና ግዴታው የተመሰረተበት ብሎ የሚጠቅሰውና የሚማጠንበት መመርያ ከመስተዳድሩ እጅ ይጠፋና ባለጉዳዮች ራሳቸው ይዘውልን እንዲመጡ መጠየቅ መድረሱን ያህል ስርአት መወላለቁን አገር መበላሸቱን ያረዳናል ።
ዛሬ ይህን ሁሉ ችግር አስወግደን ስርአት ዘርግተን የቀድሞውን ስቃያችንን ሁሉ ከነመመርያዎቹ ሙዚየም ከተን በእረፍት ጊዜያችን በገዛ ራሳችን ላይ የምንስቅበት ጊዜ መሆን ነበረበት ።
ችግሩን እፈታለሁ ብሎ ደንቡ ውስጥ ባካተተው ድንጋጌዎች የተመካው የተወካዮች ምክር ቤት ራሱ ከልጅ ልጅ የሚለይ አሰራር አለው ። ለምሳሌ የሲቪል አቪዬሽን አዋጅ እንደተለመደው ለሚኒስትሮች ምክር ቤትና ለባለስልጣኑ አዋጁን በሚገባ ለማስፈጸም የሚያስፈልጉ ደንቦችን ስርአቶችንና ደረጃዎችን የያዙ መመርያዎችን የማውጣት ስልጣን ይሰጣል ። ከሌሎች መመርያዎች የማውጣት ስልጣን ለየት የሚያደርገው የመመርያዎች አወጣጥና ህትመትን የሚመለከት ተጨማሪ ዝርዝር ድንጋጌ መኖሩ ነው ። ቢያንስ ቢያንስ የሲቪል አየር ትራንስፖርት ኢንዱስትሪን የአየር ትራንስፖርት ተጠቃሚዎችን የሚመለከታቸውንም ሰዎች ማማከር የሚያወጣቸውን መመርያዎች የማሳተም ሃላፊነት እንዳለበት ይደነግጋል ። ይህን በሌሎች መመርያ የማውጣት ስልጣን መፍቀጃ ውስጥ በጭራሽ አናይም ።
እውን መንግስት ችግሩ ተሰምቶት ከሆነ በእሱ በኩል ትልቁ ተግባር ለዚህ የተፈጠምኩ ነኝ ብሎ ማረጋገጫ መስጠቱ ነው ። ከዚያ በኋላ ያለውን ጉዳይ ለባለሙያና ለህዝብ እንቅስቃሴ ይስጠው ። በተለያየ ደረጃና አይነት የተዋቀሩ ባለሙያዎች የህግ አወጣጥ ስርአቶችን ያጠኑት ይውቀጡት ። ችግሩንና መፍትሄውን አቅርበው ህዝብ ይነጋገርበት ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
