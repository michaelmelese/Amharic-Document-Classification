መሬት ካልነኩ መሬት ነክ መብቶች በጥቂቱ ።
በውብሸት ሙላት ።
በበርካታ አገሮች ለበርካታ ህዝቦች ለምግብ ዋስትና መጠለያ የማግኘት በአጠቃላይ የልማትና የብልጽግና መሰረቱ ሆነ መደላድሉ የመሬት መብትና የይዞታ ዋስትና ናቸው ። መሬት የማግኘት እድል በተነፈገበት ወይም በጠበበት ሁኔታ ሰዎች ኢኮኖሚያዊ ዋስትናቸው ይሳሳል ። ስጋት ይመጣባቸዋል ።
ከግጭት ወይም ከአብዮት ማግስትም የመሬት ጉዳይ በብዙ አገሮች የፖለቲካ ማጠንጠኛ ነው ። መሬት ማግኘት ማከፋፈል እንዲሁም መሬት ጋር የተገናኙ መብቶች ዋስትና ማስከበር ለግጭቱ ወይም ለአብዮቱ መነሻ ለሆነው ጥያቄ እልባትና መፍትሄ በመሆን ያገለግላል ። በኢትዮጵያ በ1966 አ.ም እንደሆነው ማለት ነው ። ይሁን እንጂ አካታችና ፍትሀዊ የመሬት መብት ማስፈን ለኢኮኖሚያዊ ብልጽግና እድገትና ችጋርን ለማስወገድ ከፍተኛ ሚና ይጫወታል ።
የመሬት ነገር ኢኮኖሚያዊ ማህበራዊና ባህል ነክ የሆኑ መብቶችን እውን ለማድረግ በጣም አስፈላጊ ነው ። የተባበሩት መንግስታት ድርጅት የኢኮኖሚ የማህበራዊና የባህላዊ መብቶች ኮሚቴ ባለፉት ቅርብ አመታት ውስጥ ከመጠለያ በግዳጅ ከመፈናቀል ከምግብና ውሃ ከጤና እንዲሁም ከባህል ነክ መብቶች ጋር በተያያዘ በርካታ መግለጫዎችን አውጥቷል ውሳኔዎችን አስተላልፏል አስተያቶችን ሰጥቷል ። ብዙዎቹ ስለ ግለሰብ ሲሆኑ የተወሰኑት ደግሞ ነባር ህዝቦችን ሴቶችንና ህጻናትን የሚመለከቱ ናቸው ። የዚህ ጽሁፍ ትኩረትም መሬትን የሚመለከቱ የግለሰብና የቡድን መብቶች እንዲሁም መንግስት ስለብሄር ብሄረሰብና ህዝብ በህገ መንግስቱ በተሰጠው የእንደራሴነት ስልጣን መሰረት ሲያስተዳድር እየተስተዋሉ ካሉት ችግሮች ውስጥ የተወሰኑትን ለመጠቆምና መፍትሄ እንደሚያስፈልጋቸው ማመላከት ነው ።
ዜጐችና መሬት ነክ መብቶቻቸው ።
አሁን ባለው የኢትዮጵያ የህግ ስርአት ዜጐች የመሬት ባለቤትነት መብት የላቸውም ። ባለቤትነት ወይም ባለንብረትነት ወይንም ባለሀብትነት ሶስት የመብት አላባውያኖችን ይይዛል ። እነዚህም መሬቱን ራሱን በተለያየ መልኩ መጠቀም ለአብነት መሬትን ለእርሻነት ለከብት እርባታና ቤት ለመስሪያ ወዘተ ማድረግ ያካትታል ። ሁለተኛው መሬት በተጨማሪነት ሊያስገኝ የሚችላቸውን ማናቸውንም ፍሬ መለወጥ አልተፈቀደም ። ለነገሩየመሬት ባለቤትነት ህዝብና መንግስት ስለሆነ መሸጥና መለወጥ የሚችለው ባለቤቱ እንጂ ግለሰቦች የሌላቸውን ንብረት የመሸጥ መብት ሊኖራቸው አይችልም ። ማንም ሰው ባለቤት ያልሆነበትን ንብረት ሊሸጥ አይችልም ። በሌላ አገላለጽ የሌለውን መብት ማስተላለፍ አይችልም ። በመሆኑም መሬትን በተመለከተ የመሸጥና የመለወጥ መብት ያለው ባለቤቱ ማለትም መንግስት ብቻ ነው ማለት ነው ።
ይሁን እንጂ በተለይም የከተማ ቦታን ግለሰቦች እንደ ግል ንብረታቸው ባለቤት እንደሆኑበት ሁሉ እንደሚሸጡትና እንደሚለውጡት ማንም ሰው ያውቃል ። ልዩነት ያለው የሚሸጥበት ሁኔታ ነው ። ሌሎች ንብረቶች በግልጽ በአደባባይ ለገበያ ሲቀርቡ ህንጻ የሌለው ባዶ መሬት ግን ቢያንስ ሁለት ተጨማሪ ሂደቶች ወይንም ውሎች ይኖሩታል ያስፈልጉታል ። እነዚህም የብድር ውልና ውክልና ናቸው ። ባዶ መሬት ወይንም በሽያጭ ለመተላለፍ የማይችል ቤት ያለው ሰው አስቀድሞ የሚያደርገው ከመሬቱ ዋጋ ከፍ ያለ ገንዘብ ከገዥው እንደተበደረ በማድረግ የብድር ውል መፈራረም ነው ። ከዚያ ቀጥሎ የተሸጠው ቦታ ላይ ገዥው ህንጻ እንዲገነባበት እንዲያስተደዳድረው እንዲሸጠውና በማናቸውም መልኩ እንዲለውጠው ውክልና ይሰጠዋል ። ገዥው መሬቱ ላይ ህንጻ ከገነባ በኋላ ሻጩ የተበደረውን መክፈል እንዳልቻለ ይወሰድና ለብድሩ ማቻቻያ ህንጻውን ያስተላልፋል ። ብድሩ ይሰረዛል ። ውክልናው ይወርዳል ። በዚህ መሰረት መሬት ይሸጣል ።
ምንም እንን ህገ መንግስቱ መሬትን ግለሰቦች መሸጥ እንደማይችሉ ቢገልጽም ፍቃድ ማውጣት የማይጠበቅባቸው የመሬት ነጋዴዎች ወይም ደላሎች ንግዱን እንደሚያጧጡፉት አገር ያወቀው ጸሀይ የሞቀው ጉዳይ ነው ። በእርግጥ ሰፋ ያለ የከተማ ቦታ የነበራቸውና ያላቸው ግለሰቦችም እንዲሁ ተጠቅመውበታል ። ከዚህ አንጻር ህገ መንግስቱ ምንም ይደንግግ ምን መሬትን ከሸቀጥነት አልታደገውም ። መንግስትም ለጉዳዩ የዝሆን ጆሮ እንደሰጠው ነው ።
ከመሬት ንግድ ጋር የተያያዘው ሌላው ጉዳይ የመንግስት የመሬት ከበርቴነት ጉዳይ ነው ። መሬትን በባለቤትነት የማስተዳደር ስልጣን ያለው መንግስት መሆኑ ግልጽ ነው ። መሬትን በአነስተኛ ዋጋ ለባለሀብት በማቅረብ ኢንቨስትመንትን በማበረታታት የህዝብን ተጠቃሚነት ከፍ ማድረግ አሁን ላለው የመሬት ስሪት ምክንያት ስለመሆኑ መንግስት በተደጋጋሚ መናገሩ ይታወቃል ። ይሁን እንጂ የከተማ መሬት የሊዝ ዋጋ በከፍተኛ ሁኔታ መናሩ ከታሰበለት አላማ በተጻራሪነት መቆሙ ግልጽ ነው ። እንደውም ከተወሰኑ ሳምንታት በፊት የህገ መንግስቱ አርቃቂ የነበሩት አምባሳደር ታዬ አጽቀ ስላሴ ይህንኑ ጉዳይ በቴሌቪዥን አስረግጠው ተናግረዋል ። ከዚህ አንጻር መንግስት በገፍ ባለቤት የሆነበትን መሬት ለገበያ በማቅረብ ከበርቴነቱን እየተጠቀመበት ነው ። አንድ የመሬት ከበርቴ ከሚያደርገው ነገር ያልተናነሰ ወይንም ተመሳሳይ ድርጊት መንግስትም እያደረገ ነው ። ከፍተኛ ገቢም እየሰበሰበ ነው ። አላማው ግን መሬትን በዝቅተኛ ዋጋ ለባለሀብቱ በማቅረብ ኢንቨስትመንትን ማበረታታት መሆኑ መዘንጋት የለበትም ።
እዚህ ላይ አንድ መታወስ ያለበት ቁምነገር አለ ። ይኸውም በህዝብ የመሬት ባለቤትነት መካከል ያለው ልዩነት ነው ። ህዝብ ባለቤት የሆነባቸው ንብረቶች በባህሪያቸው የጋራ ናቸው ። ማንም ሰው ይጠቀምባቸዋል ። የሚሸጡ ወይንም የሚለወጡ አይደሉም ። በአስረጅነት መንገዶችን ፓርኮችን የገበያ ቦታዎችን ስቴድየሞችን መውሰድ ይቻላል ። ባለቤትነቱ የመንግስት ከሆነ ግን በብዙ መልኩ ከግል ንብረት ጋር ተመሳሳይ ነው ። ግለሰብ በንብረቱ ላይ የሚኖረው መብት ይኖረዋል ። መሬት የመንግስት ነው ሲባል ሌሎች ንብረቶች ላይ ከሚኖረው የባለቤትነት መብት ብዙም አይለይም ። በመሆኑም በኢትዮጵያ ያለው የመሬት ባለቤትነት የመንግስት ነው ማለት ይቻላል ።
ከላይ እንደተገለጸው የመሬት ህግ አንዱ ግቡ ዜጐች በመሬቱ ላይ የይዞታ ዋስትና እንዲኖራቸው ማድረግ ነው ። በከተማ ቦታ ላይ የመንግስት ሚናና ጣልቃ ገብነት እጅግ ከፍተኛ በመሆኑ ዜጐች ሊጠይቁ የሚችሉት ተመጣጣኝ ካሳና ምትክ መሬት ብቻ ነው ። በመሆኑም ስለዋስትና ማንሳት ብዙም አይጠቅምም ። የገጠር መሬትም ቢሆን ከዚሁ የተለየ አይደለም ። ከከተማው የሚለየው የገጠርን መሬት ባለይዞታዎቹ ማውረስ የሚችሉት ቋሚ መተዳደሪያ ለሌላቸው ወራሾች በመሆኑ ቋሚ ንብረቶች የተሻሉ ቤቶችን ለመገንባት አያበረታታም ።
የመሬት ይዞታ ማረጋገጫ የምስክር ወረቀትም ቢሆን የሚጠቅመው ገበሬው ያለውን መሬት ለይቶ ከማመልከት ባሻገር መንግስት ለሌላ አላማ እንዳይወስድ የሚከለክል አይደለም ። የምስክር ወረቀት ለገበሬ ማደሉ የዛሬ 120 አመታት ገደማ አለቃ ተክለ ኢየሱስ ዋቅጅራ የጐጃምን ህዝብ ታሪክ ከጻፉበት አመክንዮ ብዙ ፎቀቅ አላለም ። እሳቸው በወቅቱ የነበረው የመሬት ክርክር እጅግ ስላሳሰባቸው ማን የማን ልጅ እንደሆነ ሰፊ ጥናት አደረጉ ። መሬት የግል ስለነበርና በውርስ ስለሚተላለፍ ዝርያቸውን በትክክል ለዳኛ ማስረዳት ያልቻሉ ወይም ማስረጃ ማቅረብ ያልቻሉት ሁሉ ከእርስት መነቀላቸው ስላሳሰባቸው የጐጃምን ትውልድ ዘረዘሩ ። መነሻቸው ክርክር ሲነሳ ግለሰቦች በማስረጃ እጦት በሀሰተኛ ምስክር አላግባብ እርስት አልባ እንዳይሆኑ ነው ። ልክ እንደዚያው ሁሉ ለገበሬው የይዞታ ማረጋገጫ የምስክር ወረቀት እደላ ዋና አላማው የትኛው ማሳ የማን እንደሆነ ለመለየት ነው ። ይሄም ቢሆን የግለሰቦችን ማሳ ለመለየት እንደ ጥንቱ የቦታዎችንና የአዋሳኝ ባለይዞታዎችን ስም እንጂ በዘመናዊ መልኩ በጂፒኤስ የተዘጋጀ ስላልሆነ የይዞታ መደራረብን ብሎም ጭቅጭቅን በታሰበው መጠን መቅረፍ እንዳልቻለ ጥናቶች ያሳያሉ ። በመሆኑም የኢትዮጵያ የመሬት ስሪት ለባለይዞታዎች ከማስረጃነት በዘለለ ዋስትና የሚሰጥ ባለመሆኑ በተለይም ፖለቲካዊ አመኔታን ከገበሬው መሸመቻ ከማድረግ ያለፈ ፋይዳ የለውም የሚሉም አሉ ።
ለአሁኑ የመሬት ስሪት ከፍተኛ ተግዳሮት ከሆኑት ውስጥ አንዱ የመሬት ክርክር ጉዳይ ነው ብለናል ። ከ1989 አ.ም ጀምሮ በተለያዩ ጊዜያት ለፌደሬሽን ምክር ቤት በርካታ ጉዳዮች መቅረባቸው ይታወቃል ። ከእነዚህ ውስጥ ሁለቱ ላይ በቅርብ ትርጉም ተሰጥቷል ። ሌሎቹ ህገ መንግስታዊ ጥያቄ የላቸውም ተብለው ውድቅ ተደርገዋል ። ለህገ መንግስት አጣሪ ጉባኤ ከቀረቡት አጠቃላይ አቤቱታዎች ውስጥ እጅግ በጣም በርካታዎቹ መሬትን የሚመለከቱ ናቸው ። ምንም እንን ውድቅ ቢደረጉም ። በገጠር አካባቢ ያሉ ፍርድ ቤቶችም ከሁሉም ጉዳይ በሚበልጥ መልኩ እያስተናገዱ ያሉት የመሬት ክርክሮችን ነው ። ከዚህ አንጻር የመሬት ስሪቱም ይሁን አስተዳደሩ ወይም ሌላ ምክንያትም ካለው ድጋሜ ፍተሻ ያስፈልገዋል ። በተለይ ደግሞ ቀድሞ ስለመሬት ከነበረው የፍርድ ቤት ክርክሮች ብዛት አንጻር መብዛቱ ጤናማ ነው የሚባል አይደለም ።
መሬት ለኢንቨስትመንት መዋሉ ከፍተኛ መዋእለ ንዋይን ስራ ላይ በማዋል ከግብርና መር ወደ ኢንዱስትሪ ብሎም ልማትን በማፋጠን የዜጐችን ማህበራዊና ኢኮኖሚያዊ ሁኔታ ማሻሻል ነው ። መንግስት እነዚህን መብች ለማሟላት እንዲችል ግብአት ሊሆኑት እንደሚችሉ ይታመናል ። ይሁን እንጂ በተለያዩ ክልሎች ከተሰጡት ሰፋፊ የእርሻ መሬት ሁኔታ ስኬቱን አጠራጣሪ አድርጐታል ። ጥርጣሬውን ከሚያጠናክሩ ማስረጃዎች ውስጥ የመጀመሪያው ሰፋፊ መሬት የወሰዱት ባለሀብቶች የሚጠበቅባቸውን ወይም ቃል በገቡት መጠን የስራ እድል አለመፍጠራቸው የውጭ ምንዛሪ አለማስገኘታቸው ማህበራዊ ሃላፊነታቸውን አለመወጣታቸው በቴክኖሎጂ ሽግግር ደካማነታቸው እንደተጠበቀ ሆኖ የብድር ምንጫው ከአገር ውስጥ መሆኑ ሳያንስ ያገኙትንም ብድር ለሌላ ተግባር እያዋሉት መሆኑን መንግስት ራሱ እማኝነቱን ቢያንስ ጋምቤላን በተመለከተ በጥናት አስደግፎ ሰጥቷል ።
መሬት የብሄር ብሄረሰቦችና ህዝቦች ንብረት ።
ታሪካችን እንደሚያሳየን የመሬት ነገር ከግለሰብ መብትም ያለፈ አንድምታ አለው ። ህገ መንግስቱ መሬትን በተመለከተ በአንቀጽ 40 ደግሞ መንግስት መሬትና የተፈጥሮ ሀብትን በህዝብ ስም በይዞታው ስር በማድረግ ለህዝቡ የጋራ ጥቅምና እድገት እንዲውሉ የማድረግ ሃላፊነት አለበት ይላል ። በመሆኑም የመሬትና የብሄሮች ግንኙነት ከፍተኛ መሆኑን መረዳት ይቻላል ። ይህ እንግዲህ ማንነትን ከሚመለከተው ጉዳይ ውጭ ነው ።
የብሄሮች የራስን እድል በራስ መወሰን መብትም ቢሆን ኢኮኖሚያዊ ዘርፍም አለው ። ፖለቲካዊው ብቻውን ዳቦ አይሆንም ። ፖለቲካዊ ነጻነት በኢኮኖሚያዊ ነጻነት መታገዝ አለበት ። ለዚያም ነው በአንድ ወቅት የታንዛኒያው ፕሬዚዳንት ጁሌስ ኔሬሬ አሩሻ ላይ የካቲት እ.ኤ.አ 1979 አፍሪካውያን መጻኢ እድላችንን የመወሰን ነጻነት እንደሌለን በኢኮኖሚ ገና ከጥገኝነት እንዳልወጣን በከፊልም ገና ከቅኝ ግዛት ያልተላቀቅንና ሉአላዊ ነን ብለን አፋችንን ሞልተን መናገር አንችልም በማለት ምሬት በተሞላበት አኋን የገለጹት ።
ከላይ የቀረበው ሀሳብ ለክልሎችም በትክክል ይሰራል ። በኢኮኖሚ ራሳቸውን የማይችሉ ክልሎች ከሆኑ ራሳቸውን በራሳቸው የማስተዳደር መብታቸው ውሃ እንደሚበላው ሃቅ ነው ። የተለያዩ ኢኮኖሚያዊና ማህበራዊ እቅዶችን ለማቀድም ሆነ ለማከናወንም በኢኮኖሚ ራስን መቻል ተቀዳሚ ተግባር ነው ። በፌደራሉ መንግስት ላይ ጥገኛ ሆኖ በሙሉ ነጻነት ራስን ማስተዳደር የሚቻልም አይደለም የሚታሰብም አይሆንም ።
የራስን እድል በራስ መወሰን ኢኮኖሚያዊ ገጽታው የመልማት መብትና የተፈጥሮ ሀብትን በነጻነት ለሚፈልጉት አገልግሎት ማዋልን ይይዛል ። ከቅኝ ግዛት ነጻ ሲሆንም በተገዥዎች ላይ ተፈጽሞ የነበረው አንዱ ኢፍትሀዊ ድርጊት የተፈጥሮ ሀብትን መበዝበዝ ስለነበር ይህ የብዝበዛ አድራጐት በድጋሜ እንዳይከሰት ይልቁንም በተፈጥሮ ሀብታቸው የመጠቀም መብትን ማረጋገጥ ነበር ።
በኢኮኖሚ የመበልጸግና የመልማት መብትና የተፈጥሮ ሀብትን ያላንዳች ጫናና ጣልቃ ገብነት መጠቀምን በተመለከተ ከተባበሩት መንግስታት ድርጅት ቻርተር ጀምሮ በየአህጉራቱና በየአገሮቹ ብዙ ህጐች አሉ ። የሁሉም ይዘት ተመሳሳይና ተቀራራቢ ነው ። በቅኝ ግዛትና በወረራ የሌሎች ህዝቦችን የተፈጥሮ ሀብት መበዝበዝን አለማቀፍ ህጉ ይከለክላል ። የማይዳፈሩት የማይናወጥና የማይቀየር አንዱ የሉአላዊነት መገለጫም ጭምር ነው ። ልማት የሰብአዊ መብት አንዱ አካል መሆኑም እርግጥ ሆኗል ። ለልማት ደግሞ ወሳኝ ከሆኑት ግብአቶች አንዱ የተፈጥሮ ሀብት ነው ። የተፈጥሮ ሀብትን በአግባቡ መጠቀም ለህዝቡ እንዲጠቅም ማድረግም ያስፈልጋል ። የህዝቡን የመልማት መብት እውን ለማድረግ ወይንም በራሱ መወሰኑን ለማረጋገጥ ምቹ ህግና ፖሊሲ ማውጣት እነዚህም ሲወጡ ህዝቡን የማሳተፍና ለውሳኔ የሚሆን ሀሳብ የማበርከት መብትንም ያካትታል ። ህገ መንግስታችንም የሰጠው ጥበቃና እውቅና ብዙም እንከን ወይም አጨቃጫቂ የሆነ ጉዳይ ባይኖርበትም ፖሊሲዎቹና አፈጻጸማቸው ላይ ግን ብዙ አጠያያቂ ጉዳዮች በመኖራቸው ከውጭና ከአገር ውስጥ ምሁራን የሰሉ ትችቶች በተጨማሪም የህዝብም ቅሬታ መኖሩ ይስተዋላል ። ትችቶቹ በዋናነት የሚያጠነጥኑት የመሬት ባልተቤትንና የተፈጥሮ ሀብትን በተመለከተና በልማት ጉዳዮች ላይ ቀድሞ ህዝብን ያለማማከርና ያለማወያየት ላይ ነው ።
የተሳትፎ መብት ሲባል ።
የዚህን መብት ይዘት ስናይ ደግሞ ዜጐች በመንግስታዊ ጉዳዮች ማለትም የፖለቲካ ስልጣን በመያዝ ህግና ፖሊሲዎችን በማውጣት ረገድ በህዝባዊ ውይይትና ክርክር በጽሁፍም ይሁን በቃል በራሳቸውም ወይም በወኪላቸው በኩል መሳተፍን ይይዛል ። መንግስትም እነዚህን ሁኔታዎች የሚያሳልጥ የህግ ማእቀፍ ማውጣትና ሌሎች ስልቶችን የማመቻቸት ግዴታ አለበት ። የማሳተፊያ ስልቱን በተመለከተ አንድ ወጥ መንገድ ባለመኖሩና የአገሮች ቴክኖሎጂያዊ አቅም ጋር ስለሚያያዝ ቀስ በቀስ እየተሻሻለ የሚሄድ እንጂ በአንድ ቅጽበት የሚሟላ አይደለም በሌላ አገላለጽ ፕሮግራማቲክ ነው ።
በንጉሳዊውና በደርግ ዘመን እጅግ የተማከለ አስተዳደር ስለነበርና አሁን ደግሞ ኢህአዴግ እጅግ በተማከለ የፓርቲ ስርአትና ዲስፕሊን ስለሚመራ የህግም ይሁን የፖሊሲ ውሳኔዎች በመጀመሪያ በፓርቲ ደረጃ ተወስነው ከዚያ ወደ መንግስት ስለሚዞሩ ያው በተግባር የተማከለ አስተዳደር ነው ያለው ። ከስር ወደ ላይ እንዳይመጣ ፓርቲያዊ አሰራሩ አይፈቅድም ። ነገር ግን የህገ መንግስቱ ቅርጽ የሚፈቅደው የፓርቲውን አሰራር የተገላቢጦሹን ነው ። በተግባር ግን የተለያየ ፍላጐት ያላቸውን አካላት በእኩልነት ማሳተፍ አዳጋች በመሆኑ የተሳታፊው ቁጥር በዛ ብሎ ወደ አንዱ ካጋደለ የሚፈጠረውም ተጽእኖ ስለሚለያይ ቁጥሩ ወደበዛበት አቅጣጫ ማጋደሉ አይቀሬ ነው ። ይህ አይነቱ አሰራር የሌላውን ጥቅም መደፍጠጡ አይቀሬ ነው ።
ሉአላዊዎቹ የስልጣን ባለቤቶች ብሄሮች ብሄረሰቦችና ህዝቦች በመሆናቸው የፓርቲው ማእከላዊነት ቅርቃር ባይሆንባቸው ኖሮ ህገ መንግስቱ ጋር እስካልተጋጨ ድረስ ያሻቸውን የመወሰን የፌዴራሉም መንግስት ቢሆን ጥንቃቄ በተሞላበት ሁኔታ የሚመለከታቸውን ማናቸውንም ጉዳይ በጥልቅ የመወያየትና የመወሰን የማይነካ ከሉአላዊነታቸው የሚመነጭ ስልጣንም መብትም አላቸው ። እንንስ ያልተሳተፉበትና እነሱ ላይ ተጽእኖ የሚኖረው ህግና ፖሊሲ ወጥቶ አስቀይሟቸው ቀርቶ ባሻቸው ጊዜና ምንም ምክንያት ሳያስፈልጋቸው ኢትዮጵያን ቻው ብለው የመሄድ መብት እንዳላቸው ህገ መንግስታዊ ደንብ ሆኗል ።
ምናልባት ከኢህአዴግ ውጪ ሌላ የፖለቲካ ፓርቲ አንድ ክልልን በማሸነፍ ማስተዳደር ቢጀምር የፌዴራሉ መንግስት በዚያ ክልል ላይ ተጽእኖ የሚኖራቸውን ፖሊሲዎችና ህጐች ሲወጡ ያኔ የምር ማወያየቱንና ማሳተፉን እንታዘብ ይሆናል ። ካልሆነ ግን ጥሩ ህገ መንግስታዊ ማስፈራሪያ አለና ! ወይም ቆስቋሽ ምክንያት ይሆናል ። ምክንያቱም ከላይ እንደተገለጸው አለማሳተፍ ባይታወርነትን ያመጣል ማእከላዊ መንግስቱ አንድን ክልል ወይም ብሄር ባይታወር የሚያደርገው ከሆነ ክልሉ ወይንም ብሄሩ ለጥሬ ጥሬ ምናለኝ ዱሬ እንዳለው ገበሬ ለባይታወርነት ለባይታወርነትማ ለምን ብቻዬን አልኖርም በማለት መገንጠልን ሊመርጥ ይችላል ።
ሌላው ስለተሳትፎ ሲነሳ ፈጽሞ መታለፍ የሌለበት የህገ መንግስቱ አንቀጽ 50 እንዲህ ይነበባል ። ክልሎች አስፈላጊ ሆነው በሚያገኟቸው የአስተዳደር እርከኖች ይዋቀራሉ ። ህዝቡ በዝቅተኛ የአስተዳደር እርከኖች በቀጥታ ይሳተፍ ዘንድ ለዝቀተኛ እርከኖች በቂ ስልጣን ይሰጣል ። ይህ አስገዳጅ መስፈርት ነው ። በታችኞቹ እርከኖች ላይ በውክልና ሳይሆን በቀጥታ ማሳተፍና ለእነዚህ እርከኖች በቂ ስልጣን መስጠት ግድ ነው ። ቢያንስ በንድፈ ሀሳብ ደረጃ የስልጣን ምንጩ ከላይ የሚመጣ ትእዛዝ አይደለም ። ከህዝቡ ከራሱ የሚመነጭ እንጂ ! ከሌላ አካል በአስገዳጅነት የሚመጣ ከሆነ ስልጣን አይሆንም ።
ህዝቡ በወኪሎቹ በኩል መሳተፍን በተመለከተ ከቀበሌ ጀምሮ እስከ ፌዴራሉ ህዝብ ተወካዮች ምክር ቤት ባሉት ሁሉ ከአራት ሚሊዮን በላይ ተወካዮች እንዳሉ መረጃዎች ያሳያሉ ። በእርግጥ ይህን ያህል ወኪል ህዝብን ከማሳተፍ አንጻር ጥሩ ነው ። ችግሩ ይህ ሁሉ የአንድ ፓርቲ አባል በመሆናቸውና በዴሞክራሲያዊ ማእከላዊነት መርህ ከላይ የሚወርድን አጀንዳና ትእዛዝ ብቻ አንጸባራቂ መሆናቸው ላይ ነው ። በዚህ አይነቱ ተሳትፎ ውስጥ የሀሳብ ብዝሃነት ድርቅ መኖሩ እሙን ነው ።
በየክልሉ የሚገኑ ሰፋፊ መሬቶች ለባለሀብቶች የተሰጠበት ሂደት በእርግጥ ህዝቡ ተሳትፎ በማድረግ ጥቅምና ጉዳቱን አስቀድሞ ተረድቶት ነው ለማለት ይቸግራል ። በመሆኑም ትኩረት የሚፈለግ ሌላው ጉዳይ ነው ።
ብሄሮች ብሄረሰቦችና ህዝቦች ራሳቸውን በተሻለ ነጻነት ለማስተዳደር የሚችሉት ኢኮኖሚያዊ ነጻነት ሲኖራቸው ነው ። ለዚህ ደግሞ በተፈጥሮ ሀብትና በመሬት ላይ የማዘዝ ስልጣን ያስፈልጋቸዋል ። ከላይ የተገለጹት የህገ መንግስቱ ድንጋጌዎች ማለትም አንቀጽ 40 መሆኑን ነው ። እነዚህ ሁኔታዎች የብሄረሰቦችን መብት ማጫጫታቸው አይቀሬ ነው ። ነገሩን እንደሚከተለው በምሳሌ እንየው ።
መሬትና የተፈጥሮ ሀብትና የመላው ህዝብ የጋራ ንብረት ከሆነ አንድ ብሄር እንዳሻው ሊያዝበት አይችልም ማለት ነው ። በአፋር ያለውን ሁኔታ እንውሰድ ። መሬት የመንግስት እንደሆነ በህግ ተደንግጓል ። ሲወርድ ሲዋረድ በመጣው በአፋር የባህል ህግ ግን መሬት የጐሳ ነው ። ባለቤቱም አስተዳዳሪውም ጐሳው ነው ። አፋር የራሱን እድል በራሱ የመወሰን የማይገደብ መብት ካለው ራሱን በራሱ ማስተዳደር ይችላል ከተባለ ከመሬቱ ተነጥሎ የመሬት ስሪቱን አብዮታዊ በሆነ መልኩ ቀይሮ ለፌዴራል መንግስት አስረክቦ የፌዴራል መንግስቱ በሚያወጣው ህግ መሰረት ብቻ እያስተዳደረ ከባለቤትነት ወደ ባለይዞታነት ዝቅ ብሎ እንደ ብሄር የራሱን እድል በራሱ የመወሰን መብት አለው ማለት ብዙም ትርጉም የለውም ። ከተፈጥሮ ሀብትና መሬት አጠቃቀም አንጻር ከፌዴራሉ ይልቅ የክልሎች ስልጣን ጭሰኝነት የተቀየረ ይመስላል ።
ኢኮኖሚያዊ ወይም ምጣኔ ሀብታዊ የራስን እድል በራስ የመወሰን መብት ሲነሳ በቀጥታ የሚቆራኘው የተፈጥሮ ሀብትን ከመጠቀም ጋር በመሆኑና የተፈጥሮ ሀብት ደግሞ ከመሬት ተለያይቶ ስለማይሆን የመሬት ባለቤትንና የተፈጥሮ ሀብት አጠቃቀምን ከብሄር ጋር በማያያዝ የሚኖረውን አንድምታ በተለይም ደግሞ የብሄሮች ብሄረሰቦችና ህዝቦች ባህላቸውን መንከባከብና ማሳደግ ከልማት ጋር ያለውን ግንኙነትና ከአካባቢ ጥበቃ ጋር የሚያያዙ ጉዳዮችን በሌላ ጊዜ እንመለስባቸዋለን ።

አዘጋጁ ጸሀፊውን በኢሜይል አድራሻቸው ማግኘት ይቻላል ።

