ኢወገናዊ በሆኑ ተቋማት ላይ ዴሞክራሲን መገንባት የጠቅላይ ሚኒስትሩ አዲስ ግዳጅ ነው ።
በገነት አለሙ ።
የኢህአዴግ ጥልቅ ተሃድሶ መከራውን ሲያይ ሲታሽ ሲተሻሽ ብቅ ጥልቅ ብልጭ ድርግም ሲል ቆይቶ ባልተለመደና ከራሱ ከድርጅቱ ፈቃድና እቅድ ውጪ የዶ/ር አብይን የአመራር ዘመን አስጀምሯል ። ገና አንድ ወሩን ሚያዝያ መጨረሻ ላይ የሞላው የአብይ ዘመን የአገሪቱ የዴሞክራሲ ግንባታ ችግር የሆኑትን መሟላት የሚገባቸውን ብዙዎችም የሚፈልጓቸውን ዋና ዋና ጉዳዮች ይፋ አድርጓል ። ዶ/ር አብይ ከተናገሯቸውና ከጠቋቆሟቸው የኢትዮጵያን ዴሞክራሲ ቆልፈው ከያዙት ችግሮች መካከል አንዱ ከፖለቲካ ወገንተኝነት ነጻ የሆኑ ተቋማት አለመኖር ነው ። የአቶ አብይ ዘመን ተስፋና ትርጉም ባለው ንግግርና እይታ ቢጀምርም በብዙ የህዝብ ድጋፍ ቢታጀብም አዲሱ ጠቅላይ ሚኒስትር እወስደዋለሁ ያሉትና የወሰዱት ሃላፊነት በራሱ በኢህአዴግ ውስጥ ጭምር አኩራፊዎች ተጠራጣሪዎች ተቀናቃኞች ያሉበት መሆኑ የሚያከራክር አይደለም ። በዚህ ላይ ዴሞክራሲን የማጥለቅ የችግሩ ስፋትና ክፋት ሲወርድ ሲወራረድ የመጣ ስር መሰረት የለውና አንዳንዱም እድሜ ለዶ/ር አብይ እንጂ አደባባይ የማይነገር ጭምር ነበር ።
የዘመናዊት ኢትዮጵያ ታሪክ ከቀዳማዊ ሃይለ ስላሴ ጀምሮ እስካሁን ድረስ በገዥው ክፍልና በስልጣን ማስከበሪያው የታጠቀ ሃይል ትስስር ላይ የቆመ ነው ። የመንግስትም የደፋ ቀና ጉዞ ከታጠቀ ሃይልና ከተመላኪነት ጋር የተያያዘ ሆኖ ቆይቷል ። የንጉሰ ነገስቱ መንግስት የታጠቀውን ሃይል መቆጣጠር ሲሳነውና የንጉሱ ተመላኪነት ሲቦተረፍ በወታደራዊ ግልበጣ ተወገደ ። ወታደሩንና ህዝቡን በዚህም በዚያም አፍዝዞ የአንድ ሰው ተመላኪነትና አምባገነንነት እንዲሆን ያደረገው ደርግ ብሎ ብሎ የወደቀው በአመለካከቱ የቀረጸውን የወታደርና የደህንነት ሃይል ታማኙ አድርጐ ማንቀሳቀስ ሲሳነው ነው ። ደርግን የተካው ኢህአዴግም ለወግና ለወሬ ያህል ብቻ ሳይሆን በህገ መንግስቱም ስለ ሲቪል መከላከያ ግንኙነት ቢናገርም የስልጣኑን መሰረት የጣለው የደርግን ሰራዊትና የደህንነት መረብ አፍርሶ በራሱ ሰራዊት ላይ የተማከለ የስልጣን ማስከበሪያ አውታር በማቋቋም ነው ።
ቀዳማዊ ሃይለ ስላሴ ለማይከሰስና ከሰማይ ለተሰጠ ፍጹማዊ ገዥነት መሳሪያ የሆነ አውታረ መንግስት እንደገነቡ ሁሉ የደርጉ መንግስቱ ሃይለ ማርያምም የራሱን ተመላኪነትና ተቆጣጣሪነት በኢሰፓ መረቡ አማካይነት በህብረተሰቡ ላይ እንዳዋቀረው አይነት ኢህአዴግ መጥቶም በግል በቡድን በፓርቲ አምሳል የመቅረጽ ታሪክንና ተግባርን አላስቆመም ። ገና ወደ ስልጣን እንደመጣ የነበረውን የአገዛዝ ፍርሶ የራሱን ታጋዮች አከርካሪው ያደረገ ግንባታ ከጀመረበት ጊዜ አንስቶ ያካሄደው ለውጥ ከፓርቲ ነጻ የሆነ መንግስታዊ የአገዛዝ አውታርን እውንና ተጨባጭ እንዳያደርግ ሰንክሎ ይዞናል ። የአገሪቱ ደህንነትና መከላከያ ዛሬም ከኢህአዴግ ጋር ከተሳሰረ አመጣጡ አልተላቀቀም ። አልተላቀቀም ብቻ ሳይሆን የአገር ደህንነት ጉዳይ ሆኖ በቋሚነትና በዘላቂነት የሚሰራበት ስራ ሆኖ ቆይቷል ። ያን ያህል ደግሞ በይፋ የማይነገር ከንግግር በላይ ንግግር የማይደፍረው ጉዳይ ሆኖም ኖሯል ።
የዴሞክራሲ ስርአተ መንግስት ህልውና የግድ የየትኛውም ፓርቲ ይዞታ ያልሆነ አምደ መንግስት ማደራጀትን ይጠይቃል ። ከዚህ በጭራሽ ተነጥሎ አይታይም ። የኢትዮጵያ የዴሞክራሲ ተስፋ ከደርግ ውድቀት በኋላም መውጫ የሌለው ጐሬ ውስጥ የተቀረቀረው ምርጫን የባለ ብዙ ፓርቲ ስርአትን ቢያንስ ቢያንስ በህግ ያስተዋወቀው ፓርቲ የራሱን ሰራዊት የሽግግሩ መንግስት የመከላከያ ሃይል አድርጐ ባቋቋመበት ጊዜና ከዚያ ጀምሮ ነው ። ከዚያ ወዲህ በመከላከያው ውስጥ ብዙ ለውጥ የተደረገ በተለይም የፖሊስና የመመከላከያ ሰራዊቱ ከተለያዩ ብሄረሰቦች የተውጣጣ ገጽታ ያለው መሆኑ ቢያጠራጥርም ዛሬም የተቋማቱ ህብለ ሰረሰር ኢህአዴግ ነው ።
ለመከላከያና ለጸጥታ ሃይል የፖለቲካ ፓርቲ አባል መሆንና የፓርቲ ስራ ማካሄድ በህግ የተከለከለ ይሁን እንጂ አውታሩ እንዳለ ቢያንስ በገዥው ፓርቲ አመለካከት የተጠረዘ መሆኑ አንድና ሁለት የለውም ። እርግጥ ነው እውነቱን በሙሉና የውስጥ ዝርዝሩን በሙሉ መናገር አይችልም ። ነገር ግን ጠቅላላ ህብረተሰቡን በሙሉ በአንድ የኢህአዴግ አመለካከት ለመጠረዝ የሚለፋ ገዥ ቡድን ዋናው የስልጣን መሳሪያው ላይ የበለጠ ትኩረት ከማድረግ እንደማይመለስ ግልጽ ነው ። ከዚህ በላይ ደግሞ ከሎጂካዊ ግምት ያለፉ ነጸብራቆችን ማስቀመጥም ይቻላል ። ስርአቱን/ህገ መንግስቱን የመጠበቅ ሃላፊነት የአገሪቱን ሰላም ከውጭ ጠላት ከጸረ ሰላሞችና ከአሸባሪዎች መጠበቅ ለዚህም በየጊዜው የአገሪቱን ወቅታዊ ሁኔታዎች ማስገንዘብ የኢህአዴጋዊ አጠባ ግልጽ መንገዶች ናቸው ። በሰራዊቱ ውስጥ የኢንዶክትሪኔሽን መምርያ/ዳይሬክቶሬት አለ ማለት ብዙ ይናገራል ።
ከመከላከያና ከጸጥታ ውጪ ያሉት መንግስታዊ አውታራትም በጠቅላላ በኢህአዴግና በአጋር ፓርቲዎች አባላትና ደጋፊዎች የተዋጡ ናቸው ። የአገሪቷን መንግስታዊ አውታራት ከገዥው ፓርቲ መለየት እስኪያቅት ድረስ የተንሰራፋው የኢህአዴግ የአንድ ብቻ ፓርቲ የ27 አመታት አገዛዝ የመንግስና የፓርቲ ተግባራትና እንቅስቃሴዎችን መቀላቀል እንዲሁ ለአዋጁ ያህል ለይስሙላ ሲል እንን አላውቅበት ብሏል ። ማስመሰል እንን አቅቶታል ። በአንድ ወቅት ማለትም በሪፐብሊኩ መመስረት ሰሞን እነ ጄኔራል ጻድቃንን የመሳሰሉ ጄኔራል መኮንኖች ከፓርቲው/ከኢህአዴግ አባልነት በክብርና በይፋ ሲሰናበቱ ታዝበናል ። በኢትዮ ኤርትራ ጦርነት ወቅትም ጄኔራል ጻድቃን ራሳቸው ጋዜጠኛ የሆነ ጥያቄ ሲያነሳላቸው ይህን ጥያቄ መመለስ የሚችሉት ፖለቲከኞች ናቸው እኔ ወታደር ነኝ የእኔ ድርሻ የሲቪል ፖለቲከኞችን ውሳኔ ማስፈጸም ነው ሲሉም ሰምተናል ። ዛሬ ከ27 አመት ምራቁን የዋጠ ፖለቲካና ዴሞክራሲ በኋላ እነ አቶ ሽፈራው ሽጉጤ በኢህአዴግ ጽህፈት ቤት ሃላፊነታቸው የመንግስት እውቅ ቃል አቀባይ ሆነውም መልስ ሲሰጡ እናያለን ። የተመሰረተው ስርአት በሲቪል ሰርቪሱና በፖለቲካ ተሿሚዎች መካከል ልዩነት አያውቅም ። በድርጅታዊ ሰንሰለቱ በየማህበራቱ በየተቋማቱ የተሰረጫጨው የአንድ ለአምስት አደረጃጀትን ከሰፈር እስከ ሲቪል ሰርቪስ ድረስ የዘረጋው የቤተሰብ ፖሊስ ተጠሪ እስከ ማቋቋም ድረስ ማን ከልካይ አለብን ያለው ኢህአዴግ በስብሰባና በህዝብ መገናኛ ዘዴዎች የሚናኝ የ አብዮታዊ ዴሞክራሲ ን መተኪያ የለሽ የሚያደርግ ተቃዋሚዎችን ቀልባሽ ህገ መንግስት አፍራሽ የሰላምና የህዝብ ጸር አድርጐ የሳለ አመለካከትና ፕሮፓጋንዳ የመንግስት ፖሊሲ አድርጐ አውጇል ። ዛሬ ልማታዊ ዴሞክራሲ አብዮታዊ ዴሞክራሲ የሚባሉ ህገ መንግስቱ ውስጥ የማይታወቁ ሀሳቦች የሁሉም የፓርቲም የመንግስትም ባለስልጣናት አፍ ማሟሻ ሆነው የምንሰማው በዚህ ምክንያት ነው ።
እናም ዶ/ር አብይ አህመድ የጸጥታና የደህንነት ተቋማት ከፖለቲካ ወገንተኝነት የጸዱ ህገ መንግስታዊ ስርአቱን የሚያስጠብቁ የአገር ኩራትና መመኪያ እንዲሆኑ እንሰራለን የዴሞክራሲ ተቋማት ተጠናክረው ከወገንተኝነት ጸድተው ህዝባዊ ተአማኒነታቸው እንዲጐለብት መወሰድ ያለባቸው ቁልፍ እርምጃዎች በጥናት ላይ ተመስርተን እንወስዳለን ሲሉ አዲስ ነገር የሆነብን በዚህ ምክንያት ነው ። አዲስ ነገር ብቻ ሳይሆን ከዚህ በፊት የማይደፈር እንደ ክህደት የሚቆጠር አደገኛም የሚያስጠቃም ነበር ። ይህንን በመንግስትና በገዥው ፓርቲ ክፉ አይን ውስጥ ያስገባ የነበረ ጉዳይ የመንግስትና የህዝብ አጀንዳ ማድረግና በተለይም ከፖለቲካ ወገንተኛነት እናጸዳለን ማለት የኢትዮጵያን ዴሞክራሲ ህመም ማወቅ ያህል ወሳኝና ከፍተኛ ነው ። የኢትዮጵያ ህመም ዴሞክራሲን ኢወገናዊ በሆኑ ተቋማት ላይ ማቋቋም አለመቻላችን ነውና ።
አዲሱ ጠቅላይ ሚኒስትር በሀዋሳ ጉብኝታቸው እግረ መንገዳቸውንና በአጋጣሚ ስለ አቶ ሃይለ ማርያም ደሳለኝ የምስጋና ፕሮግራም በሰጡት ማብራሪያ ውስጥ ያነሱት አንድ ጉዳይ የአገራችንን የስር የመሰረት ችግር የሚያመለክትና እሱም ላይ እንድንረባረብ የሚያስገድድ ነው ። ያ ፕሮግራም አሉ ዶ/ር አብይ በአቶ ሃይለ ማርያም ሽኝትና ሽልማት ላይ ጥያቄ ላነሱትና ተቃውሞ ላሰሙት ወገኖች መልስ ሲሰጡ ያ ፕሮግራም የሃይለ ማርያም ፕሮግራም አልነበረም ። ያ ፕሮግራም አሁን ስልጣን ላይ ተቀምጠን ስልጣን መልቀቀ የሞት የሽረት ነው ብለን ለምንቸገር ሰዎች አትቸገሩ በሰላም ከለቀቃችሁ መንግስትም ህዝብም ያከብራችኋል የሚል መልእክት ማስተላለፍ ፈልገን ነው ።
ዝርዝሩ ውስጥ አልገባም እንጂ ጥያቄውም ተቃውሞውም መልሱም አገራችን የቸገረ ነገር የጠፋ ለመላ ! የሚባል ቁጭ ብሎ መምከርን በአንድ ወይም በሌላ ፓርቲ ብቻ መፈታት የማይፈቅድ ውስብስብ ችግር ያለባት መሆኑን ያመላክታል ። የኢፌዴሪ ሁለተኛው ጠቅላይ ሚኒስትር በገዛ ፈቃዳቸው የመፍትሄው አካል ለመሆን ስልጣን መልቀቃቸው ሚስጥር ሆኖ መቅረቱ ራሱ ገና ያልተነካው የስር የመሰረት ችግራችን ማሳያ ነው ። በአንድ የፓርቲ አገዛዝ ውስጥ በአንድ የምርጫ ዘመን ውስጥ የአንድ ጠቅላይ ሚኒስትርም ሆነ የሌላ ባለስልጣን ከስልጣን የመልቀቅ ጉዳይ እንዲህ እንደ ውጭ ኢንቨስትመንት ማበረታቻ የሚጠይቅ ዋስትናም የሚፈልግ መሆኑ ትልቁንና ዋናውን ችግር እንዳያዘናጋን ዶ/ር አብይ ያነሱትን ችግርም ጥልቀት እንዳይሸፍንብን ልብ መባል ያለባቸው ጉዳዮች አሉ ።
በኢህአዴግ ውስጥ ከሃይለ ማርያም ደሳለኝ ወደ አብይ አህመድ የተላለፈው የስልጣን ሽግግር የምናውቀውን ያህል ይህን ያህል ካስቸገረ ከአንድ ፓርቲ ወደ ሌላ ፓርቲ ስለሚደረግ የስልጣን ሽግግር ለማውራት ኢትዮጵያ እጅግ በጣም ገና ገና ወደ ኋላ ነች ። ችግሩ ብዙ ነው ። በምእራብ አገሮች እንደሚታየው እዚህ አፍሪካ አህጉር ውስጥም በናይጄሪያ በጋና እንደታየው የትኛውም ፓርቲ ስልጣን ላይ ወጣ ትርምስ ሳይፈጠር መናጋት ሳይኖር የአገርና የህዝብ የተረጋጋ ጉዞ የሚቀጥልበት ሁኔታ ለእኛ አገር በጣም ሩቅ ነው ። የዶ/ር አብይ ዘመን ይህንን መንገድ ስለመጀመሩም የሚወስነው አሁንም በህዝቡ ግፊትና በኢህአዴግ ውስጥ ባለው የአዝማሚያ ሃይል አሰላለፍ ላይ ነው ።
እስካሁን ለ27 አመት እንዳየነው የኢህአዴግ ገዥ ፓርቲነት በምርጫና በአማራጭ ፓርቲ የሚቀየር ስለመሆኑ እምነት የሚያሳድር ነገር በጭራሽ አልነበረም ። የ2008 አ.ም ወዲህ አመጽና የለውጥ አንቅስቃሴም ያመጣው ምርጫ እየተደረገም በግል ጋዜጣም አሁን ደግሞ በማህበራዊ ሚዲያውም ስንቱ ነገር እየተባለም ቢሆን የቀጠለው የኢህአዴግ አገዛዝ በተፈጥሮው ለአንድ ፓርቲ አገዛዝ የታነጸ ነው ።
ሌላው ሌላው የመንግስት ዘርፍ ሁሉ አብዮታዊ ዴሞክራሲያዊ ዘመም እንዲሆን ይሄው ተዛነፍ እንዲጠናወተው አድርጐ ያነጸ ስርአት የምርጫ አስፈጻሚ አካላቱን ግን አይነካካቸውም ብለን እንድናምን የሚያደርግን ምንም ምክንያት የለም ። እስከ ዛሬ በተካሄዱት ምርጫዎች ኢህአዴግና አጋሮቹ አሸናፊ እየሆኑ የመጡት በፖለቲካ ተቀባይነት የሚተካከላቸው ተቃዋሚ በጭራሽ ጠፍቶና ከእንከን በጸዳ የምርጫ ሂደት ነው ወይ የሚል ጥያቄ ቢነሳ እንን ሌላው ኢህአዴግ ራሱ ያለ ጥርጥር አዎ ብሎ መመለስ አይችልም ። የምርጫ አስፈጻሚዎችና ታዛቢዎች የገዥ ፓርቲ አባል ወይም ደጋፊ ላለመሆናቸው መታወቂያ አለመያዛቸው መተማመኛ የማይሆንበት ፖለቲካ ነው ኢህአዴግ የፈጠረው ። የለየለት ደጋፊ ወይም ባለመታወቂያ አባል መሆን ሳያስፈልግ የገዥው ፓርቲ መንሰራፋት በገዛ ራሱ በገዥው ፓርቲና በተቃዋሚ ፓርቲዎች መካከል ያለው መካረር ተቃዋሚዎችና ደጋፊዎቻቸው ላይ ከዚህ ቀደም የደረሰውና ደረሰብን የሚሉት ጥቃትና እንግልት የሚያስፈራራና የሚያስገድድ ነው ። በአንጻሩ በገዥው ፓርቲና በተቃዋሚዎች መካከል የቆየው በጠላትነት መጠማመድ ባይኖር ወይም ቢፈርስ የውገናው ክረት ይረግባል ። ወይም ከእነ ጭራሹ አይኖርም ። በፍርሃት የድምጽ ማጭበርበር አባሪ ተባባሪ የመሆንን እድል/እዳ ይቀንሳል ። ያለ አድልኦ አደራን የሚወጡ የምርጫ አስፈጻሚዎችን ለማግኘትና ለመምረጥ እንዲያም ሲል ብልሽትና ሀሜት ያነሰበት ምርጫ ለማካሄድ ያመቻል ። በኢትዮጵያ መንግስት ውስጥ ያለው አተካከል በፓርቲው ፈቃድ ላይ የተመሰረተ በመሆኑ ቢፋጅ በማንኪያ ቢበርድ በእጅ ለመግዛት የሚያስችል ሆኖ በመቅረጹ ያየናቸውን አይነት የምርጫ ውጤቶችና የድህረ 2007 ምርጫን የማግስቱን አይነት ተቃውሞ ቀስቅሷል ።
ተቃዋሚ ፓርቲ በምርጫ ያሸነፈበት እድል አገኘ እንበል ። እንዲያም ቢሆንም ትርምስና አፍርሶ መገንባት ሳይኖር ህይወትና ጉዞ ስለመቀጠሉ መተማመኛ የለም ። የገዥው ፓርቲ እኔ ነን አሸናፊው ብሎ በጉልበት የማይቆይበትና የማይቀማበት ወይም አሸናፊ ነኝ ባለ ወገንና አልለቅም ባለው ወገን መካከል ህዝብ ተከፋፍሎ ቀውስ ውስጥ የማይገባበት የተለፋበት የልማት ስራና የኢንቨስትመንት ስራ ለውድመት የማይጋለጥበት ሁኔታ አለመደላደሉን ይሄው ያለፉት ሶስት አመታት አሳይተውናል ። በምርጫ ተሸንፎ ከስልጣን መውረድን የመሰለ የከፋ የሞት ሽረት የድመት አፍንጫ የማሽተት ነገር የሚሆነው በዚህ ምክንያት ነው ።
ድንገት ነባሩ ገዥ ፓርቲ እንደ ምንም ወርዶ ተቃዋሚዎች ስልጣን መጨበጥ ቢችሉ እንን የነባሩን ገዥ ቡድናዊ አሻራና ቁጥርጥር ለማጽዳት ሲል መንግስታዊ አውታራቱን ማበራየት ይመጣል ። ይህን ግትልትል ችግር አይቀሬ የሚያደርገው ከቡድናዊ ወገናዊነት ነጻ የሆኑ አውታራትን የመገንባት ተግባር አለመከናወኑ ነው ። የኢትዮጵያም የዴሞክራሲ ችግር ይሄው ነው ።
ስልጣን ላይ ያለው ገዥ ፓርቲና ተቃዋሚዎች በጠላትነት የፖለቲካ ወጥመድ ውስጥ ተለያይተውና ተሰነካክለው ከቀጠሉ አሁን እንደሚታው አዲስ ሁኔታ ደግሞ ኢህአዴግ ውስጥ የተፈጠረው ልዩነት የለውጥ ሃይሉን የማያግዝ ከሆነና አብዮታዊ ዴሞክራሲን ማዳን ማለት ኢትዮጵያን ማዳን ማለት ነው እንቅፋት ከሆነ ኢወገናዊ በሆኑ ተቋማት ላይ ዴሞክራሲን ማቋቋም ለኢትዮጵያ በአብይ ዘመንም የማይሳካ ስራ የሚያመልጥ እድል ይሆናል ።
በድምጽ ካርድ የተመረጠ መሪ አብይ አህመድ ሆነ ሽፈራው ሽጉጤ ወይም ሌላ ሰው ወታደሩንና ደህንነቱን ለመያዝ ሳይሰጋና ሳይጨነቅ ጠቅላይ ሚኒስትሩ ቢሮ ውስጥ ሲገባ ስልጣኑንም መቀዳጀት የሚችልበት የስልጣኑም ዘላቂነት በህገ መንግስትና በተግባሩ ብቻ የሚወሰንበት ስርአት አንድ ብሎ የሚጀመረው ወታደሩ ፖሊስና ደህንነቱ የምርጫ አስፈጻሚውና ሌሎችም የስልጣን አካላት ከግለሰብና ከፓርቲ ታማነኝነት ጋር ሳይጠብቁ በህጋዊ መንገድ በኩል ማንም መጣ ማን እንደ ተቋም በገለልተኛነት የሚቀበሉና አገራዊ ሙያዊ ተልእቸው ላይ የሚያተኩሩ አድርጐ በማደራጀት ነው ። የፖለቲካ ትርምስ ሳይፈጠር የመፈናቀልና የሙያ ብክነት እገጭ እገው ሳይኖር ከህዝብ ጋር በእርጋታ እዚህ ሂደት ውስጥ ለመግባት አሁን ያለንበት አብይ አህመድ መርቀው የከፈቱት ምእራፍ ጥሩ አጋጣሚና ሊያመልጥ የማይገባው ምናልባትም ተመልሶ የማይገኝ እድል ነው ።
ከአዘጋጁ ጽሁፉ የጸሀፊዋን አመለካከት ብቻ የሚያንጸባርቅ መሆኑን እንገልጻለን ።
