ዥዋዥዌ የበዛበት የቴሌኮም ደንብ አከባበር ማእቀፍ ።

በውብሸት ሙላት ።
በዳግማዊ ምኒልክ ዘመን በግል ባለቤትነትና በመንግስት የቁጥጥር ሚና ወደ አገራችን የገባው የስልክ አገልግሎት ውሎ አድሮ ወደ መንግስት ስለዞረ አሁን ላይ ተመልሶ የቴሌኮም አገልግሎት ዘርፍ ለግልም ለውድድርም ክፍት እንዲሆን መንግስት ወስኗል ። መንግስት ኢትዮ ቴሌኮም ላይ ያለውን ድርሻ በከፊል ለማጋራት መወሰኑን አሳውቋል ። ይህንንም ተከትሎ ኢትዮ ቴሌኮም ከጠቅላላ ከድርጅቱ የአክሲዮን ድርሻ እስከ 49 በመቶውን ለሽያጭ በማቅረብ አብላጫ ድርሻውንና የቦርዱን አስተዳደር ይዞ እንዲቀጥል ተወስኗል ። ይህንንም ለመተግበር መንግስት የቅድመ ፕራይቬታይዜሽን ስራዎችን በማከናወን ላይ ይገኛል ።
በዚህም መሰረት በቀጣይነት ኢትዮ ቴሌኮም በሁለት ምድብ ማለትም በመሰረተ ልማት ዝርጋታና በአገልግሎት አቅርቦት ዘርፍ ይደራጃል ። የመስመር ዝርጋታው ዘርፍ አለም አቀፍ መገናኛዎችን አገር አቀፍ ፋይበር ኦፕቲክ ለኔትዎርኩ ጠቃሚ የሆኑ እንደ የሞባይል ኔትወርክ ማማ ያሉትን ስራዎች የመገንባት ድርሻ ሲኖረው የአገልግሎት ዘርፉም የሁሉንም የሞባይል የኢንተርኔትና የመደበኛ ስልክ የችርቻሮ ሽያጭ ሃላፊነትን ተረክቦ የሚሰራ ይሆናል ።
በተጨማሪም የከፊል ፕራይቬታይዜሽን ሂደቱን ለማስፈጸም ነጻና ገለልተኛ የኮሙዩኒኬሽን ተቆጣጣሪ ባለስልጣን እንዲቋቋም የሚፈቅድ አዋጅ ወጥቷል ። መንግስት ባስቀመጠው አቅጣጫ መሰረት ተቆጣጣሪ ባለስልጣኑ ሁለት ተጨማሪ የቴሌኮሙዩኒኬሽን ኦፕሬተር ድርጅቶችን በግልጽ ጨረታ አወዳድሮ ወደ ገበያ እንዲገቡ ያደርጋል ።
ቴሌኮም አገልግሎት የሚፈልጋቸው ውስን ሀብቶች ስላሉ እንደ ሆቴል ወይም እንደ ቢራ ፋብሪካ የመጣ ሁሉ የሚገባበት አይደለም ። የሚጠቀመው የሬዲዮ ፍሪኩየንሲ መሰረተ ልማቶቹ የሚተከሉበት ቦታ የስልክ ቁጥር ወዘተ ውስን ሀብቶች ስለሆኑ በጥንቃቄ ነው ለባለሀብቱ መከፋፈልና መፈቀድ ያለባቸው ። ስለሆነም የቴሌኮም ኦፕሬተሮች ብዛትንም በጥንቃቄና በጥናት የሚወሰን እንጂ አቅም ያለው ሁሉ በፈለገው ጊዜ የንግድ ፈቃድ አውጥቶ የሚሰራው አይደለም ። በአዲሱ አዋጅም ይህንን የሚወስነው መንግስት እንደሆነ ተገልጿል ። ባለስልጣን መስሪያ ቤቱ እንን አይደለም ።
ኢትዮጵያ ቴሌኮምን በግል ዘርፍ ስር አድርጋ የማስተዳደር ልማድ ስለሌላት እንዲሁም ዘው ብሎ ክፍት ማድረግም ስለማይቻል መንግስት የተለያዩ ቅድመ ፕራይቬታይዜሽን እርምጃዎችን በመውሰድ ላይ ነው ። ከዚህ አንጻር ኢትዮ ቴሌኮምን በከፊል ወደ ግል ለማዘዋወር እንዲቻል የሀብት ግመታ መሰረተ ልማቱንና አገልግሎቱን ልየታ ተቆጣጣሪ መስሪያ ቤት ማቋቋም የተለያዩ ህጐችን የመከለስና በአዲስ መልክ የማውጣት ስራ እየተከናወነ ነው ። ይህን ተከትሎም በተለያዩ ሚዲያዎች እንደ ተዘገበው በአለም ላይ በግንባር ቀደምነት የሚጠቀሱ የቴሌኮም ድርጅቶችን ፍላጐት እየሳበ ይገኛል ።
እርምጃዎቹ በቴሌኮም ዘርፍ የገበያ ውድድር እንዲጨምር መሰረት የሚጥሉ በመሆኑ የተሻለ የቴሌኮም አገልግሎት እንደሚኖር ይገመታል ። የአገልግሎት ክፍያዎችን በመቀነስ የአገልግሎት ተደራሽነቱን በማስፋት በመንግስት የታቀደውን በአለም አቀፍ ደረጃ በቂ ሽፋን የመስጠት ግብን ለማሳካትም ይረዳል ።
ይህ በእንዲህ እንዳለ የቴሌኮሙዩኒኬሽን ዘርፉን ለውድድር መክፈቱና ገበያን ወደ ግል ማዞሩም የውጭ የቀጥታ ኢንቨስትመንትን ለመሳብ ያግዛል ። የአገሪቱን ኢኮኖሚ ለማሻሻልና ኢንቨስትመንትን የማስፋፋትና ስራን ያቀላጥፋል ። ከዚያ ባለፈም ለቴሌኮም አገልግሎት ሲባል ኢትዮጵያ በዋናነት ከቻይና የወሰደችው ብድር ከ3.1 ቢሊዮን ዶላር ነው ። ቴሌኮም በግል ባለሀብት ማቅረብ ሲቻል በመንግስት የሙጥኝ ብሎ አገሪቱ ላይ እዳ ጨምሯል ። እነ ሱዳን ኬንያ ሶማሌያ ወዘተ ሳይቀሩ በብዙ መለኪያ ከኢትዮጵያ የተሻለ የቴሌኮም ተደራሽነት አላቸው ። የሚገኘው ገቢም ከፍተኛ ነው ። በቴሌኮም ዘርፍ የኬንያ የቴሌኮም አቅራቢዎች ያገኙት ከኢትዮጵያ ከሁለት እጥፍ በላይ እንደሆነ ቀጥሏል ። በመሆኑም ወደ ግል ሲዞር ቢያንስ እዳው የአቅራቢ ድርጅቶቹ እንጂ የአገሪቱ አይሆንም ። ከዚህ አንጻር ለአገራዊ ብድር ጫናውንም ሆነ የውጭ ምንዛሪ እጥረቱን በመቅረፍ ረገድ ሚናው የጐላ ይሆናል ማለት ይቻላል ።
የቴሌኮሙዩኒኬሽን አገልግሎትን በሚመለከት ስራ ላይ የነበሩትን አዋጅና ደንብ በመተካት አዲስ ኮሙዩኒኬሽን አገልግሎት አዋጅ ባለፈው ነሀሴ ቁጥር 1148/21011 ሆኖ ጸድቋል ። አዋጁ በዘጠኝ ክፍሎች ተከፋፍሎ ሃምሳ ስድስት አንቀጾችን ይዟል ። ይህ አዋጅ የተካቸው አዋጅ ቁጥር 49/1989ን ከእነ ማሻሻያዎቹ ነው ።
እነዚህ አዋጆችና ደንቦች የቴሌኮም አገልግሎት አሰጣጥንና መንግስታዊ ደንብ ማስከበርን የሚመለከቱ ናቸው ። የተሻሩትም ይሁኑ አዲሱ ኢትዮ ቴሌኮምን ማቋቋሚያ ወይም ማፍረሻ አይደሉም ። በመሆኑም ኢትዮ ቴሌኮም እንደ አንድ የመንግስትና የልማት ድርጅት መሆኑ እንደተጠበቀ ነው ። በተጨማሪም የቴሌኮሙዩኒኬሽን አውታሮችን ለመጠበቅ የወጣው አዋጅ ቁጥር 464/1997 እንዲሁም የቴሌኮም ማጭበርበር ወንጀል አዋጅ ቁጥር 761/2004 እንዳሉ እንደጸኑ ናቸው ።
የኮሙዩኒኬሽን አዋጁ ከቀደሙት ህጐች መሰረታዊ ልዩነቱ ታሳቢ ያደረገው የቴሌኮም አገልግሎት አቅራቢዎች በግል ዘርፍ እንደሚከናወንና ገበያውም ለውድድር ክፍት መሆኑን ነው ። ከዚህ አንጻር የቴሌኮም አገልግሎት ለግሉ ዘርፍ ክፍት ከሆነ እንዲሁም ውድድር ካለ ዘርፉን የሚከታተል ስርአትና ደንብ የሚያስከብር አሰራር ስለሚያስፈልግ ይህንን አሰራር የሚተልሙ ድንጋጌዎችን ይዟል ። ከእዚህ አዋጅ በፊት ኢትዮ ቴሌኮም ብቸኛ የቴሌኮሙዩኒኬሽን አቅራቢ እንደነበር በህግም የታወቀ ነው ። በእርግጥ ከኢትዮ ቴሌኮም አገልግሎት በመከራየት እሴት ጨምሮ ማቅረብ ከተፈቀደ አመታት አልፈዋል ።
ባለፈው በዚሁ አምድ ላይ በቀረበው ጽሁፍ እንደተገለጸው የቴሌኮም አገልግሎትን በሚመለከት የደንብ ማስከበር ማእቀፉ ዥዋዥዌ ሲል ነበር ። በዳግማዊ ምኒልክ ዘመን አገልግሎቱ የሚቀርበው በግልም በመንግስትም ሆኖ ቁጥጥሩን ግን የመንግስት ነበር ። በ1945 አገልግቱንም ቁጥጥሩንም የቴሌኮሙዩኒኬሽን ቦርድ ይዞት ተጠሪነቱ ግን እንደ በፊቱ ለቴሌግራም ቴሌፎንና ፖስታ ሚኒስቴር ነበር ። በደርግም ዘመን ስም ብቻ በመለወጥ በዚሁ ሂደት ቀጥሏል ። በ1989 ደግሞ መንግስት በብቸኝነት የሚያቀርበውን የቴሌኮም አገልግሎት የሚከታተልና የሚቆጣጠር ኤጄንሲ ተቋቋመ ። እስከ 2002 አ.ም ድረስ ቀጠለና ፈረሰ ። ኢትዮ ቴሌኮምም እንደ ቀድሞው በቀጥታ በሚኒስቴር መስሪያ ቤት ስር ሆነ ። በአዲሱ አዋጅ ደግሞ ከእንደገና በ1989 ተቋቁሞ በ2002 አ.ም እንደፈረሰው የኢትዮጵያ ቴሌኮሙዩኒኬሽን ኤጀንሲ የኢትዮጵያ የኮሙዩኒኬሽን አገልግሎት ባለስልጣን የሚባል መስሪያ ቤት ተቋቋመ ።
የቴሌኮም አገልግሎት ለግሉ ዘርፍ ክፍት ሆኖ በውድድር የሚመራ ከሆነ ገበያው ልቅና በገበያ ህግጋት ብቻ የሚመራ ሳይሆን ጥብቅ ቁጥጥርና ክትትል ይኖር ዘንድ የአገሮች ተሞክሮ ሁነኛ ማስረጃ ነው ። ከዚህ ባለፈም የቴሌኮም አሰራርም ይህንኑ የሚፈልግ ነው ።
አንዱና ፈታኙ ነገር ለዘመናት በመንግስት ባለቤትነት ብቻ ይተዳደር የነበረን ዘርፍ ወደ ግል ሲዞር ሊመጣ የሚችለውን አላስፈላጊ ጣጣ ቀድሞ መረዳትና እንዳይከሰት መከላከል ያስፈልጋል ። ደቡብ አፍሪካ የቴሌኮም አገልግሎት ዘርፏን ወደ ግል ባዞረች በጥቂት አመታት ውስጥ መንግስታዊው ሞኖፖሊ ወደ ግል ሞኖፖሊ ተለውጦ ለዚያውም የውጭ ድርጅት ስለነበር አገልግቱን ሲያቋርጥ ብዙ ውጥንቅጥ ተፈጥሮ እንደነበር ታሪክ ምስክር ነው ። ከዚህ አንጻር የኢትዮጵያ መንግስት ከኢትዮ ቴሌኮም 49 ከመቶ የሚሆነውን አክሲዮን በመሸጥ አብላጫውን ድርሻ በራሱ ይዞ ለመቀጠል ስለወሰነ እንደ ደቡብ አፍሪካው አይነት ውጥንቅጥ የመግጠሙ እድል አይኖርም ። ያም ሆኖ ግን የኢትዮ ቴሌኮምን የመንግስት ድርሻ ለግሉ ዘርፍ ማጋራት ብቻውን የቴሌኮም አገልግሎት ለግል ባለሀብትና ለውጭ ኢንቨስተሮች ክፍት ሆኗል የሚያሰኝ አይሆንም ። ምክንያቱም አስተዳደር የበላይነቱ የመንግስት እንደሆነ ስለሚቀጥል ።
ከአዋጁም ከመንግስት መግለጫዎችም የምንረዳው ከኢትዮ ቴሌኮም በተጨማሪ በአገር ውስጥም ይሁን በውጭ ባለሀብቶች የቴሌኮም አገልግሎት እንደሚቀርብ ነው ። ኢትዮ ቴሌኮም አንድ የቴሌኮም አቅራቢ ድርጅት ብቻ ይሆናል ። የኢትዮጵያ የኮሙዩኒኬሽን ባለስልጣን መስሪያ ቤትም ኢትዮ ቴሌኮምን ጨምሮ ወደ ፊት ፈቃድ የሚያገኙትንም ይቆጣጠራል ። ይህን ለማድረግ የመስሪያ ቤቱ በምን አምዶች ላይ መቋቋም አለበት የሚሉትን ማየት ጠቃሚ ነው ።
የንግድ ድርጅት የንግድና አግልግሎት ጥቅል ስምምነት ዋናዎቹ ናቸው ። እነዚህ መርሆችን ተፈጻሚ ለማድረግ ይጠቅማሉ የሚሏቸውን አሰራሮች ህጋዊ ድጋፍ እየሰጡ ተግባራዊ ማድረግ ከአለም የንግድ ድርጅት አባል አገሮች ይጠበቃል ።
አዲሱ አዋጅም ለኮሙዩኒኬሽን ባለስልጣኑም እነዚህን መስፈርቶች ከቁብ ቆጥሮ የተለያዩ መስፈርቶች እንዲተገብር በተለያዩ ድንጋጌዎች ስር በርካታ ሃላፊነትን ጥሎበታል ። ከአዋጁ መግቢያ ጀምሮ ግልጽነትን እንደ ግብ በመውሰድ የተለያዩ መመርያዎችን ሲያወጣ ውሳኔ ሲያስተላለፍ ወዘተ ከባለድርሻ አካላት ጋር ምክክር እንዲያደርግ ውሳኔዎችን ይፋ እንዲያደርግ የሚያስገድዱ በርካታ አንቀጾች አሉ ። የባለድርሻ አካላት ተሳትፎን በዚህ መጠን ህጋዊ ጥበቃ የተሰጠበት ሌላ ጉዳይ አለ ማለት አይቻልም ። አዋጁ ከአንቀጽ 35 እስከ 37 ድረስ ያሉት በቂ ማሳያ ናቸው ።
ውድድርን በማስጠበቅ እንዲሁም የተጠቃሚዎችን መብት ለማስከበርም ባለስልጣኑ ሃላፊነት ተጥሎበታል ። በተለይ የተጠቃሚዎችን መብትና ጥቅም ለማስጠበቅ ባለስልጣኑ በስሩ የዳኝነት ስልጣን ያለው ተቋምም እንዲኖር በአዋጁ ተገልጿል ። ጸረ ውድድር የንግድ ተግባራት ሲፈጸሙም ከአስተዳደራዊ እርምጃዎች ቀጥሎ ይህ የዳኝነት ስልጣን ያለው ይግባኝ ሰሚ አካል ባለስልጣኑ ባሳለፋቸው ውሳኔዎች ላይ የዳኝነት ስልጣን ተሰጥቶታል ። ለይግባኝ ሰሚው አካል በዳኝነት የሚያገለግሉትን ባለሙያዎች መሾምን ከባለስልጣኑም ከቴክኖሎጂና ኢኖቬሽን ሚኒስቴር በማውጣት አንቀጽ 39 ላይ እንደተገለጸው ለጠቅላይ ሚኒስትሩ መሰጠቱ ገለልተኛነቱን ለማረጋገጥ ታስቦ የተደረገ ይመስላል ።
ጸረ ውድድርና የተጠቃሚዎችን መብት በማስጠበቅ ረገድ ኢትዮጵያ የተከተለችው አካሄድ እንደ አሜሪካም ሙሉ ነጻ ሳታደርግ እንደ አውሮፓ ግን ቴሌኮምን በሚመለከተው ሚኒስቴር መስሪያ ቤት ስር እንዲሆን ማድረግን ሳትመርጥ እንደ ዩናይትድ ኪንግደም ስልጣኑን ሳታሳንሰው ይልቁንም እንደ ቢጤዎቿ እንደ ታዳጊ አገሮች ከሚኒስትር መስሪያ ቤት የተነጠለ ተቆጣጣሪ ማቆምን መርጣለች ። ይህ ይግባኝ ሰሚ አካል ባለስልጣን መስሪያ ቤቱ በሚሰጣቸው ውሳኔዎች ላይ ቅር የተሰኘ አካል በህግ ጉዳይ ላይ የዳኝነት ስልጣን ተሰጥቶታል ።
በድጋሜ በዚህ ይግባኝ ሰሚ አካል ውሳኔ ቅር የተሰኘ ወገን ደግሞ ለፌዴራል ከፍተኛ ፍርድ ቤት ይግባኝ ማለት ለመጨረሻ ጊዜ በመብትነት እውቅና ሰጥቷል አዋጁ ። ከዚህ በኋላ ወደ ጠቅላይ ፍርድ ቤት በሰበር ካልሆነ በስተቀር በይግባኝ መውሰድን አዋጁ አልፈቀደም ። ባለስልጣን መስሪያ ቤቱ በሰጣቸው ውሳኔዎች ላይ በፍሬ ነገር ይግባኝ ማለት መከልከሉ ይህን ተከትሎም የይግባኝ መብት በፌዴራል ከፍተኛ ፍርድ ቤት ብቻ መገደቡ ለየት ያለ አካሄድ ነው ።
ሌላው ከፍርድ ቤት አካሄድ ጐን ለጐን የግልግል ዳኝነት እውቅና ቢሰጠው በተሻለ ሁኔታ ፍትህ ለመስጠትም ለማግኘትም የውጭ ባለሀብቶችም የሚኖራቸው አመኔታ ከፍ እንደሚል መገመት አያዳግትም ። የሌሎች አገሮች ተሞክሮም እንደዚህ ነው ።
የቴሌኮም አገልግሎትን ህግ እንደሚታወቀው አይነተኛው የአስተዳደር ተቋም መሆኑ ነው ። ወደፊትም የፌዴራል አስተዳደር ስነ ስርአት ህጉ ሲጸድቅ ተፈጻሚ ከሚሆንባቸው መስሪያ ቤቶች አንዱ የመሆኑ ነገር አያጠራጥርም ።
በመሆኑም የባለስልጣን መስሪያ ቤቱ አሰራርን የሚወስን ወይም የሚገራ ተጨማሪ ህግ ይኖራል ማለት ነው ። ይሄ አሰራሩን የሚወስን እንጂ የሚሰራቸውን ጉዳዮች አይሆንም ። የባለስልጣን መስሪያ ቤቱ የእለት ተእለት ስራዎቹ የሚሆኑትና ለተለያዩ ወገኖች መብትና ግዴታ የሚሆኑትን በሚመለከት በሌላ ጽሁፍ እንመለስበታለን ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ ሲሆን ጸሀፊውን በኢሜይል አድራሻቸው ማግኘት ይቻላል ።
