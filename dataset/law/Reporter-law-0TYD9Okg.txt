አገር ባለ ውለታነቷን የምታረጋገጥበት ስርአታችንን እንፈትሽ !
በገነት አለሙ ።
በአገራችን የተጀመረው ለውጥ ገና ከሴራና ከአሻጥር አደጋ ውስጥ ባይወጣም ለውጡ በአገር ውስጥም በውጭ አገርም ቁርሾና ኩርፊያን የጠላትነት ፖለቲካን እያፈረሰ እርቅንና የፖለቲካ ድጋፍን እያበራከተ መቀጠሉ ዋናው አዝማሚያና አቅጣጫ እንዲሁም ባህርይው ነው ። የዴሞክራሲ ለውጡን የተጋፈጠው አደጋ ግን ቀላልና ለአፍታም ቸል የሚባል አይደለም ። የለውጡ ተቀናቃኞች ጉዳይ የታወቀ ነው የታወቀ ነው የምለው በድሮው ጠላትማ ምን ጊዜም ጠላት ነው ይል በነበረው ቋንቋ ስሜትና ትርጉም አይነት ማለቴ ነው ። ከዚህ ይልቅ ሲበዛ አስቸጋሪ የሆነውና ለለውጥ ተቀናቃኙ ድጋፍ ሆኖ የሚያገለግለው ለውጡንም ለአሻጥረኛ ቅስቀሳዎች የሚያጋልጠው በለውጥ ሃይሉ መካከል ያለው ልዩነት ልዩነቱ የሚከሰትበትና የሚስተናገድበት አላዋቂነት ነው ። ዴሞክራሲ ፈላጊው ህብረተሰብና ማህበረሰብ ውስጥ በራሱ ኢዴሞክራሲያዊና ጸረ ዴሞክራሲያዊ ፍላጐቶች ጸባዮችና ተግባራት መኖራቸው ችግሩንና ስጋቱን ማባባሱ አልቀረም ።
ከጥርነፋና ከግፍ አገዛዝ ወደ ዴሞክራሲ ለመሸጋገር በሚደረገው በዚህ አስቸጋሪና ውስብስብ ጥረት ውስጥ ሆነን በህብረተሰቡና በመንግስት እንቅስቃሴና እርምጃዎች ውስጥ ከዴሞክራሲያዊነትና ከህገ መንግስታዊነት ውጪ የሆኑ ከእነሱ ያፈነገጡ ተግባራትን ደጋግመን እንመለከታለን ። ገና አስቸጋሪና ያልለየለት ሽግግር ላይ በመሆናችን በዴሞክራሲያዊነት ሚዛን ቢመዘኑ ፈተናውን የማያልፉ ብዙ የወደቅንባቸው ነገሮች አሉብን ።
ዛሬም እንደ ትናንትናው የተወሰነ የስልጣን መደብን እንደ ርስት ከየብሄረሰቡ ጋር አያይዞ የመመደብና የመዘርዘር ልማድ ገና በዴሞክራሲ አልተተካም ። የአገርን ጸጥታና ሰላም የማስከበር ወቅታዊ ፈተና የለውጡ ዋነኛና ቅድሚያ ተግባር ከሆነው የጸጥታ ሃይሎችን ከፖለቲካዊ ወገናዊነት ከማጽዳት ስራ ጋር ደርቦ የማካሄድ ተግባር ውስጥ ወድቀናል ። እንዲህ ያለ ችግር ባለበት አገር ውስጥ ግን ዛሬ ወጣ ብዬ መነጋገርያ እንዲሆን የፈለግሁት ከዚህ ያነሰ ጉዳይ አለኝ ። እሱም የሜዳይና የኒሻን ጉዳይ ነው ።
ይህን በመሰለ አስቸጋሪ ጊዜ ውስጥ የብዙ ዘመን ታሪክ ያለውን ዛሬ ግን ጐዶሏችን የሆነውን ያለ ብልሃትና ያለ እውቀት ደግሞ ዝም ብለን የቀጠልንበትን የአገራችንን የ ክብር የማእረግ ስርአት ጉዳይ እንመልከት ። ስመ ጥሩው ባላምባራስ ማህተመ ስላሴ ወልደ መስቀል እስከ 1928 አ.ም ድረስ ያሉትን የመንግስት ሰነዶች አደራጅተውና አብራርተው ባቀረቡበት ዝክረ ነገር መጽሀፋቸው እንደሚነግሩን ወግ ማእረግ ያለው የክብር ምስጋና መስጠት ይህንንም በሽልማት በማእረግ በኒሻንና በሜዳልያ መግለጽ ረዥም ታሪክ ያለው አሰራር ነው ።
በተለይም የኢትዮጵያ መንግስት በአለም ላይ ያሉ የሰለጠኑ መንግስታት እንደሚያደርጉት ሁሉ በታማኝነትና በቅንነት ብዙ ዘመን ላገለገሉ በጦርነት በሚያኮራ ሁኔታ ለተዋጉ ጥበብ በማውጣት ድርሰት በመድረስ ለአገራቸው እድገትና ክብር ለደከሙ ወዘተ የሚሰጡ ሜዳሊያዎችን ማዘጋጀት ከመንግስት ስራዎች ውስጥ አንዱ ሆኖ ኖራል ። የእነዚህንም ኒሻኖችና ሜዳልያዎች ዝርዝር ሙሉ ሀተታና የአሸላለሙን ዝርዝር ደንብ ይዘታቸውንና መልካቸውን ይነግሩናል ።
ከጣሊያን ወረራ በኋላም ይህ አሰራርና ስርአት ተጠናክሮ ቀጥሎ በዘመናዊ የህግ አወጣጥ ስርአት ታግዞ የኢትዮጵያ ህግ አካል ሆኖ በአገር ውስጥ ብቻ ሳይሆን ከአገር ውጭም ጭምር የሚታወቅ ሆኖ ኖሯል ። በዚህም መሰረት አገራችን የማይናቅ ረዥም ዝርዝር ያላቸው የማእረግ ደረጃም የወጣላቸው ሜዳልያዎችና ኒሻኖች ነበራት ። የቅዱስ ጊዮርጊስ የጦር ሜዳይ የቀዳማዊ ሃይለ ስላሴ የጦር ሜዳይ የዳግማዊ ምኒልክ የውትደርና አገልግሎት ሜዳይ የቀዳማዊ ሃይለ ስላሴ የብሄራዊ አገልግሎት ሜዳይ የውስጥ አርበኞችና የስደተኞች ሜዳይ የድል ኮከብ ሜዳይ የመምህራን ሜዳይና የኮርያ ጦርነት ሜዳይ የሚባሉ ነበሩ ።
የኒሻኖች ደንብ ደግሞ በየጊዜውና በየዘመኑ የተቋቋሙትንና የተወሰነላቸውን ደንብ በማሻሻልና በማጠቃለል የማህተመ ሰሎሞን ማእረግ የንግስተ ሳባ ማእረግ የስላሴ ኒሻን ማእረግ የዳግማዊ ምኒልክ ኒሻን ማእረግ የኢትዮጵያ የክብር ኮከብ ኒሻን ማእረግ የሚባሉ እያንዳንዳቸው አምስት አምስት ደረጃ ያላቸው የኒሻን አይነቶችን አቋቁሟል ።
ዝርዝሩን በተለይም አሁን ላይ ሆኖ ለሚያየው በጣም ይደንቃል ይገርማል ። መንግስትና ህግ በእንዲህ ያለ ጉዳይ እንዲህ ስራ ይፈታሉ ? ጉልበትና ገንዘብ ያባክናሉ ? ለምሳሌ የማህተመ ሰሎሞን ማእረግ የሚባለው ኒሻን የመጀመርያው አይነት ባዝግና ።
ይህ የክብርና የማእረግ የሽልማት ስርአት በመላው የንጉሰ ነገስቱ የስልጣን ዘመን ዘለቀ ። ከመስከረም 1967 አ.ም ጀምሮ ስልጣን የያዘው ወታደራዊ መንግስት በ1971 አ.ም መጨረሻ ላይ አወጀ ። በአዋጁም በህጉ በዝርዝር በተወሰኑት ሜዳይዎችና ኒሻኖች መሰረት በጦር ሜዳ ሜዳልያዎቹ ዝርዝር ውስጥ የጦር ሜዳ ሜዳልያዎችና አርማ የሚባሉት የህብረተሰባዊ ኢትዮጵያ ወደር የሌለው ጀግና ሜዳይ የላቀ የጦር ሜዳ ጀብዱ ሜዳይ የጦር ሜዳ ጀብዱ ሜዳይ ከአንደኛ ደረጃ እስከ ሶስተኛ ደረጃና የጦር ሜዳ ቁስለኛ ሜዳይ እንዲሁም የአብዮታዊ ዘማች አርማ የሚባሉ ተደንግገዋል ። እነዚህ የሜዳይ ሽልማቶች ለማንና ምን ለፈጸመ እንደሚሰጡና ተሸላሚውም የሚያገኘው ልዩ መብት በዝርዝር ተወስኗል ።
በዚሁ ፈርጅ ውስጥ የተወሰኑ የስራና የአገልግሎት ሜዳልያዎችም አሉ ። የህብረተሰብአዊት ኢትዮጵያ የስራ ጀግና ሜዳይ የሚባሉ የኒሻን አይነቶችንም መስርቷል ። እነዚህ ሁሉ ለማን እንደሚሰጡ የሚያገኘው ሰው የሚኖረው ልዩ መብት የሜዳሊያዎቹና የኒሻኖቹ ቅርጽ መጠንና አካል ምንነት በዝርዝር ተደንግጓል ። የሜዳይና የኒሻን ሽልማት ኮሚሽንም ተቋቁሟል ። ከርእሰ ብሄሩ ፈቃድ ሳያገኝ ኢትዮጵያዊ የውጭ አገር ሜዳይ ወይም ኒሻን መቀበል የተከለከለ መሆኑም ተደንግጓል ። ይህም የአገር ህግ ሆኖ እስከ 1983 አ.ም ድረስ ዘለቀ ። ደርግ ወደቀ ። ኢህአዴግ መጣ ።
በኢህአዴግ የስልጣን ዘመን በወታደራዊው ዘርፍ እንን የሜዳይ የኒሻንና የሽልማት ጉዳይ የመከላከያ ሰራዊት የ1987 አ.ም አዋጅ ውስጥ የተካተተው በ1990 አ.ም መጨረሻ ላይ በአዋጅ ቁጥር 123/1990 ነው ። በዚህ ህግ የአድዋ ድል ሜዳይ የሚባል ወደር የሌለው ጀግንነት በአውደ ውጊያ ለፈጸመ ኢትየጵያዊ ግለሰብ ወይም የሰራዊት አሃድ ወይም ቡድን የሚሰጥ የመጨረሻ ከፍተኛ የጀግና ሽልማት ሆኖ የተቋቋመውን ጨምሮ የተለያዩ የሜዳሊያዎች የሪባንና የምስክር ወረቀት ሽልማቶች ተመሰረቱ ።
ፖሊስን የሚመለከት የሜዳይ የሪባንና የምስክር ወረቀት ነገር በቀዳማዊ ህግ ደረጃ እና የፖሊስ አገልግሎት ሪባን የሚባሉ የሽልማት አይነቶችን አቋቋመ ።
አገር ባለውለታነቷን ከምታረጋግጥበት ውለታዎችን ከምትስታውስበትና ለወደፊትም እንዲበረታቱ ከምታደርግበት መንገዶች አንዱ ይህ የሜዳይና የኒሻን ሽልማት ስርአት የአገሪቱን ያህል ረዥም ዘመን ያለው ቢሆንም ተከታታይ መንግስታት እየወረሱ ከትውልድ ወደ ትውልድ የሚተላለፍ ባህልና የአገር ሀብት አልሆነም ። ይህ ሳያንስ የተከታታይ መንግስታት ይህንን የመንግስት ታላቅ ስራ የሚከናወንበትን የህግና የተቋም ጐዶሎ ቶሎና ወዲያውኑ መሙላት አለመቻላቸው በተለይም በዚህ የኢህአዴግ መንግስት ዘመን እንደተመሰከረው አወቅነውም አላወቅነውም ብሄራዊ/የአገር ማፈሪያ እየሆነ ነው ። እስካሁን እንደተመለከትነው በኢህአዴግ/በኢፌዴሪ መንግስት የመከላከያው ጐን የሜዳይና የኒሻን ሽልማት እንን የተሟላው ከረዥም ጊዜ ግዴለሽነትና ቸልተኝነት በኋላ ነው ። አገር ባለውለታዊነቷን የምትገልጽበትና የምታረጋገጥበት የሲቪል የመንግስት ሽልማት ስርአት ግን ዛሬም ያልተሟላ ጐዶሏችን ነው ።
የሚሰማ ስለሌለ ደንገጥ የሚልና የሚደንቀው ሰው ስለጠፋ እንጂ ጉዳዩ በተለይም ጐልቶ የተነሳው የኢትዮጵያ ሚሊኒየም በተከበረበት ወቅት ለማይመለስ ውለታህ የሚል አይነት አስቀድሞ በህግ ያልተቋቋመ ሜዳሊያ ስንሰጥ/ሰጠን ስንል ነው ።
ከዚያ በፊትና ከዚህ ወዲህም ባለስልጣኑና ስልጣን አለኝ የሚለው ሁሉ እየተነሳ የከተማውን ቁልፍ የክብር ዜግነት ሲሰጥ አይተናል ። የከፍተኛ የትምህርት ተቋማት የክብር ዶክትሬት አሰጣጥና አጠራርም ጭምር በጣም ግራ የተጋባና መሳቂያ ሆኖ አርፎታል ። ከፍተኛ ፋይዳ ያላቸውን እነዚህን ቁም ነገሮች የሚገዙ ስርአትና አሰራር መዘርጋት ለመንግስትና ለከፍተኛ የትምህርት ተቋማት ለምን የቸገረ ነገር ይሆናል ።
ያኔ ፕሬዚዳንት ኦባማ በአቶ ሃይለ ማርያም የአስተዳደር ዘመን ኢትዮጵያን ሲጐበኙ በአጋጣሚው ማሳሰቢያ ከሰጡባቸው ጉዳዮች መካከል አንዱ ኢትዮጵያ ለዜጋም ሆነ ለውጭ ሰው የምትሰጠው የሲቪል ሜዳሊያ ወይም ኒሻን ወይም ሌላ በህግ የተቋቋመ ሽልማት የሌላት መሆኑ ነበር ። ያ ከሆነ በኋላ ሚያዝያ 16 ቀን 2010 አ.ም ጠቅላይ ሚኒስትር አብይ አህመድ ኒሻን እና ከፍተኛ የክብር ዲፕሎማ ሲሰጣቸው መስክረናል ።
ሽልማቱ በተሰጠበት የስር ምክንያት ላይ ተቃውሞም ሆነ ክርክር የለኝም ። ከሁሉም በላይ ደግሞ ጠቅላይ ሚኒስትር አብይ አህመድ ለአቶ ሃይለ ማርያም ደሳለኝ ስለተደረገው አሸኛኘትና ስለተሰጠው ሽልማት በሀዋሳ በዚያው ሰሞን ባደረጉት ንግግር ውስጥ ያነሱትንና ያቀረቡትን ምክንያት በሚገባ እረዳለሁ ። የአገራችን የለውጥ መንኮራኩር የሚጠይቀው ግራሶ እንዳለም አውቃለሁ ።
የኢትዮጵያ መንግስት የመንግስት ወይም የአገር መሪዎች ኒሻንና ሜዳሊያ የመስጠት የአገርን ባለውለታነት በክብር የመግለጽና የማረጋገጥ ትክል ስልጣን የነበራት አገር እንዴት አድርጋ ይህን ጐዶሎ ይዛ ትኑር ? እንዴትስ ይህን ዝግጁነት የሚያመለክት ባለስልጣንና ባለ አገር ትጣ ?
ይህ ጐዶሎ በገዛ ራሱ ምክንያት ካለው አሉታዊ ውጤትና ጉዳት ይልቅ ዛሬ በዚህ ጊዜ የለውጥ ተቀናቃኞች ህገ መንግስት ተጣሰ የሚል ዱላ ሆኖ ሲያገለግልም አይተናል ።
የዴሞክራሲው ለውጥ በደረሰበት ደረጃ ልክ ቆንጠጥና ጠበብ አድርገን በጥንቃቄ እንድንረማመድ መገደዳችን ሳያንስ እንዲህ ያሉ ክፍተቶችን ዝም ብለን እያየን የለውጡ ተቀናቃኞች የጭቃ ጅራፍ እንዲሆኑ መፍቀድ የለብንም ።
የህገ መንግስቱ ድንጋጌዎች የሪፐብሊኩ ፕሬዚዳንት በህግ መሰረት ኒሻኖችንና ሽልማቶችን ይሰጣል ጠቅላይ ሚኒስትሩ ደግሞ የህዝብ ተወካዮች ምክር ቤት በሚያወጣው ህግ ወይም በሚሰጠው ውሳኔ መሰረት ኒሻኖችንና ሽልማቶችን ለፕሬዚዳንቱ አቅርቦ ያሰጣል በማለት ይደነግጋሉ ። ሁለቱም ድንጋጌዎች ውስጥ ኒሻኖችና ሽልማቶች ን በእንግሊዝኛው ብሎ ውንብድብዱን ቢያወጣውም የአገርን ባለውለታነት የማረጋገጥ የክብር ስራ አስቀድሞ የወጣ ዝርዝር ህግ የግድ ይፈልጋል ። ኢትዮጵያ በዚህ ረገድ የውጭ ተሞክሮ መቅሰም ያለባት አገር አይደለችም ። የአለም ሙዚየሞች የሚያውቁት የተቋቋመ የባለውለታነት እዳ መመስከሪያ የሽልማትና የማእረግ ስርአት የነበራት አገር ናት ።
አገር በየመስኩ አስተዋጽኦ ላደረጉላትና መስዋእት ለሆኑላት ወይም ለከፈሉላት ባለውለታነቷን ማረጋገጥ ውለታቸውን ማወቅ ማሰብ ማስታወስና ለወደፊቱም እንዲበረታቱ ማድረግ ያለባት መሆኑ የአገር የውለታ ባለእዳነት ከሚረጋገጥባቸው መንገዶች ከመስዋእትነቱና ከአስተዋጽኦው ጋር ተመጣጣኝ የሆነ የሜዳልያና የኒሻን ሽልማት መስጠት እንደሆነ የታወቀ ነው ። ሲወርድ ሲወራረድ የመጣም የመንግስት አሰራር ነበር ። በዚህ በተያያዝነው የዴሞክራሲና የለውጥ ወቅት ጠቅላይ ሚኒስትር አብይም ከአንድ ሁለት ጊዜ ተሰናባች የአገርና የመንግስት መሪዎችን በሸኙበት ወቅት ተገልግለውበታል ። ወይም የአገልግሎቱን አስፈላጊነት በተግባር አረጋግጠዋል ። በሚያዝያ 2010 አ.ም እና በጥቅምት 2011 አ.ም ላይ ጠቅላይ ሚኒስትር አብይ የሚመሩት መንግስት የአገርን የውለታ ባለእዳነት ልወጣ ሲል ግን አገር አስቀድሞ የተዘጋጀ በህገ መንግስቱ አንቀጽ 71 መሰረት ስንዱ ሆኖ የሚጠብቅ በተለይም የሲቪል የሜዳይና የኒሻን ስርአት አልነበራትም ። የሽልማት የአድናቆትና የአክብሮት ሰርተፊኬት የሻኒን አዋርድና ከፍተኛ የክብር ዲፕሎማ የአገሪቱ ከፍተኛ የክቡር ዲፕሎማ ማለት አይነት መቀባጠር ም የመጣው ጉዳዩ የቢሻኝ ውሳኔ በመሆኑ ነው ።
የቢሻኝ ውሳኔ የሆነው መሸለሙ አይደለም ። መሸለም የአገርና የመንግስት ትክል አስቀድሞ በወጣ ህግ ይወሰናል ። ሜዳሊያና ኒሻን በትእዛዝ የሚሰራ እንጂ የ አውርድልኝ እቃ አይደለም ። መንግስት ይህን ማስተካከልና ይህንን ጐደሎ መሙላት አለበት ።
መንግስት ይህን ማድረግ ያለበት ከ አውርድልኝ እቃ በእውቅ የሚሰራ እቃ ይሻላል ተብሎ ብቻ አይደለም ። በተሻላሚው ሰው አንገት ላይ በአደባባይ ሲጠለቁ የምናያቸው ሜዳይና ኒሻን መሳይ ቁሳቁሶች መጀመርያ የወንጀል ህግ ጥበቃ የሚያገኙት ተጣሰ የሚለው ስሞታም ሆነ ክስ የስር የመሰረት መከላከያም የሜዳዩን አይነት ቅርጽና አካል አስቀድሞ በህግ በመወሰን ነው ።
ይህን ጐዶሎ ከመሙላት ጋር ሌላም መፈጸም ያለበት ሌላ ጉዳይ አለ ። በተለያዩ ዘመናት በየትግል ዘርፉ ባለውለታ ሆነው የተከበሩና የተሾሙ ኢትጵያውያን መንግስት በተለዋወጠ ቁጥር ባለውለታነታቸው እንደ ቆሻሻ የሚደፋበትና የሚደመሰስበት ያልተጻፈ ባህልና ህግ አንድ ሊባል ይገባል ።
ከአዘጋጁ ጽሁፉ የጸሀፊዋን አመለካከት ብቻ የሚያንጸባርቅ መሆኑን እንገልጻለን ።
