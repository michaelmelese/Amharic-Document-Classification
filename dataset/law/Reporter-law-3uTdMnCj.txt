የስም ህጋችንና የወሳኝ ኩነቶች ህግ ፍቺ ።
ባለፈው ሳምንት የልደት ምዝገባ ሊጀመር መሆኑን መነሻ በማድረግ ከልደት ምዝገባ ጋር የተያያዙ የተወሰኑ ነጥቦች ማንሳታችን ይታወሳል ። የልደት ምዝገባ የተወለደን ልጅ ከመመዝገብ ጋር የተየያዘ ከመሆኑ አንጻር ከህጻኑ ልጅ ስም ጋር እጅጉን የተቆራኘ ነው ። ስም ከሰውነት ዋነኛ መገለጫዎች አንዱ ሲሆን ለህጻኑ ከወላጆቹ ነጻ ህልውና የማግኘት ምልክቱ ነው ። አቶ ዮሀንሰ ህሩይ በኢትዮጵያ ጠበቆች የህግ መጽሄት የስሞች ህግ በንጽጽር የቀረበ በሚል በጻፉት ጽሁፍ መወለድ ብቻውን በቂ አይደለም ነጻ ህልውናን አይገልጥም ። ይህ የሚገለጸው በስም ነው ። ስም ወጣለት ሲባል ግለሰቡ ከአቻዎቹ ሰብአዊ ፍጡራን አንዱ ሆኖ ተለይቶ ታወቀ ተገለጠ ማለት ነው ። በአጭሩ ግለሰብ ሆነ ማለት ነው በሚል ስም የህልውና መገለጫ መሆኑን በአጽንኦት ይገልጻሉ ።
የወሳኝ ኩነቶች አዋጅም የህጻኑ ልደት ምዝገባ ከህጻኑ ስም ጋር የተቆራኘ መሆኑን ለማስረገጥ ከስም ጋር የተያያዙ ድንጋጌዎችን አስቀምጧል ። በአዋጁ አንቀጽ 27 የክብር መዝገብ ሹሙ ልደትን ከመመዝገቡ በፊት ህጻኑ የተሰጠውን ወይም ሊሰጠው የታሰበውን ስም አስመዝጋቢውን መጠየቅ አለበት ሲል ይደነግጋል ። መዝጋቢው የህጻኑም ስም ለመጠየቅ ያስፈለገው ስሙ ወይም የስሙ ይዘት ለመመዝገብ የተገባ መሆኑን ለማረጋገጥ ነው ። ለልጁ የታሰበው ወይም የተሰጠው ስም ህግን ወይም ልማድን የሚቃረን እንደሆነ የክብር መዝገብ ሹሙ የህጻኑን የግል ስም ማውጣት አለበት በሚል በአስገዳጅነት በዚሁ አንቀጹ ንኡስ ቁጥር ሁለት ላይ ደንግጓል ። ለህጻኑ የተሰጠው ስም ለክብር መዝገብ ሹሙ ያልተነገረው እንደሆነም ሹሙ ለህጻኑ የግል ስም ያወጣል ። ስለዚህ አዋጁ የክብር መዝገብ ሹም ልደትን ከመመዝገብ ባለፈ ስም የማውጣትም ግዴታ ሊኖርበት እንደሚችል ልብ ይሏል ።
የህጻኑ ስም ሊመዘገብ የማይገባው ከህግና ከልማድ ተቃራኒ ከሆነ ብቻ መሆኑ በአዋጁ መገለጹ ድንጋጌዎቹ ስምን ከሚገዛው የፍትሀ ብሄር ህጉ ጋር ተጣጥመው ሊነበቡ እንደሚገባ አስረጅ ነው ። በፍትሀ ብሄር ህጋችን አንቀጽ 38 የተከለከሉ የግል ስሞች በሚል ማንኛውም ልጅ የአባቱ ወይም የእናቱ ወይም በህይወት ካሉት እህቶቹና ወንድሞቹ የአንደኛው የግል ስም ብቻ ሊሰጠው አይቻልም በማለት ይደነግጋል ። የዚህን ድንጋጌ አላማ አቶ ዮሀንስ ህሩይ ሲገልጹ የአንድ ቤተሰብ አባላት በአባትም በቤተ ዘመድም ስም አንድ ስለሆኑ ወንድምን ከወንድም እህትን ከእህት መለየት የሚቻለው በመጀመሪያ ስማቸው ነው ። ይህ ስማቸው አንድ ከሆነ የሚለዩበት መንገድ የለም ። ሁለተኛ ስም ሊያስፈልግ ነው ። ይህም ስም ያለው ማን ነው እንደሚባለው በቤት ውስጥ ችግር የሚፈጠር ከመሆኑም በላይ በተለይ ደግሞ ኑዛዜን የመሰሉ ሰነዶች ይፋ በሚሆኑበት ጊዜ ጉልህ ችግር ማስከተሉ አይቀርም ። ይህም አንቀጽ ይህን የመሰሉ ችግሮች እንዳይፈጠሩ ለመከላከል ታስቦ የተደረገ ነው ሲሉ ያብራራሉ ። ከዚህ አንጻር የድንጋጌው ይዘት የተከለከሉ ስሞችን የሚመለከት ሳይሆን ልጁ ይህንን ስም እንደያዘ ከእህትና ከወንድሞቹ የሚለየው ሌላ ሁለተኛ የመጀመሪያ ስም ሊሰጠው እንደሚገባ የሚደነግግ ነው ።
ከዚህ አንጻር በአዲሱ ወሳኝ ኩነቶች አዋጅ የክብር ሹሙ ስም ሲመዘግብ የሚመዘገበው ስም በቤተሰቡ ውስጥ በሌላ ወንድም/እህት ያልተመዘገበ መሆኑን እንዲያረጋግጥ ነው ። በእርግጥ የአዋጁ አንቀጽ 27 ስሙ ከልማድ የሚቃረን ከሆነም የማይመዘገብ በመሆኑ ሹሙ በአካባቢው የቆየ አሰራር የኑሮ ሁኔታ አኗኗር መሰረት ለልጅ ሊሰጡ የማይገቡ ስሞችን እንደይመዘገቡ ሊከለከል ይችላል ። ያም ሆኖ የልማዱ ትርጓሜ ወጥነት ስለማይኖረው በክብር መዝገቡ ሹሙ የግል አተያይ የሚወስን መሆኑ አይቀርም ።
በአዲሱ የወሳኝ ኩነቶች አዋጅ ከስም ጋር የተያያዘው ድንጋጌና በዚህ ጽሁፍ በዝርዝር የምንመለከተው የልደት ምዝገባውን ይዘት በተለይም ከልጁ ስሞች ጋር በተያያዘ የአመዘጋገቡን ቅደም ተከተል ነው ። የአዋጁ አንቀጽ 24 የህጻኑ ሙሉ ስም እንደሚመዘገብ ከመደንገግ ውጭ የስሙ ምዝገባ ሊከተል የሚገባው ቅደም ተከተል በልማድ እየተጠቀምንበት ያለውን ነው ? ወይስ በፍትሀ ብሄር ህጋችን ከ53 አመት በላይ ሳይፈጸም የቆየው የፍትሀ ብሄር ህጋችን ? ለሚለው ጥያቄ አሳማኝ መልስ የለውም ። እንደሚታወቀው ኦፊሴላዊ በሆኑ መረጃዎች እየተከተልን ያለነው በልማድ ይዘነው የመጣነውን የስም ቅደም ተከተል ነው ። የመጀመሪያ ስም የአባት ስም እና የአያት ስም እንደ ቅደም ተከተላቸው የልጁ ስም በሚል ይመዘገባል ። በፍትሀ ብሄር ህጋችን ያለው ግን ከምእራባውያኑ ጋር የሚመሳሰል ሲሆን የአመዘጋገቡ ቅደም ተከተል የቤተዘመድ ስም የግል ስምና የአባት ስም በሚል ነው ። ከሁለቱ አንዱን መርጦ ምዝገባውን ማከናወን የራሱ የሆነ አሉታዊና አዎንታዊ ውጤቶች ይኖሩታል ። አዲሱ አዋጅ በፍትሀ ብሄር ህጉ ላይ ያመጣው ለውጥ ካለ ለመመልከት እንሞክር ። ለዚህ እንዲረዳን ቀጥለን የፍትሀ ብሄር ህጋችን ስለስም ያስቀመጠውን ጠቅላላ ድንጋጌዎች በልማድ ከምንከተለው አሰያየም ጋር ያለውን ልዩነት በመመለከት ከአዲስ ወሳኝ ኩነቶች ምዝገባ አፈጻጸም ጋር በተያያዘ እልባት ሊያገኙ የሚገባቸውን ነጥቦች ለማመልከት እንሞክራለን ።
የስም ህጋችንን በጨረፍታ ።
የአገራችን የስም ህግ በፍትሀ ብሄር ህጉ ከአንቀጽ 32 እስከ 47 ተደንግጐ እናገኘዋለን ። በእነዚህ ድንጋጌዎች መሰረት እያንዳንዱ ሰው አንድ የቤተዘመድ ስምና አንድ ወይም ብዙ የግል ስሞችና የአባት ስም ይኖረዋል ። የልጁ የቤተዘመድ ስም እንደሆነ ከእንግሊዝኛው ቅጅ ለመረዳት ይቻላል ።
የስም አመዘጋገብን በተለይ የቅደም ተከተሉን ሁኔታ በተመለከተ በህጉ አንቀጽ 32 የተገለጸ ሲሆን በአስተዳደር ክፍል ጽሁፎች የግል ስሞቹንና የአባቱን ስም በማስከተል በቤተዘመድ ስም ይመለከታል ። ከዚህ አንጻር የምዝገባው ቅደም ተከተል የቤተዘመድ ስም የግል ስም የአባት ስም ይሆናል ማለት ነው ። የግል ስም የቤተዘመድን እና የአባትን ስም ሊቀድም የቤተዘመድም ስም የግል ስምን ወይም የአባት ስምን ሊከተል አይገባም ማለት ነው ። በፍትሀ ብሄሩ የስም አሰያየም ባህላችን ቀሪው አለም ከሚከተለው ባህል ጋር ተመሳሳይ እንዲሆን እያንዳንዱ ኢትዮጵያዊ የቤተዘመድ ስም ጭምር እንዲኖረው ደንግጓል ። ይህም እንዲለመድ ለማድረግ የዚሁ ስም አወጣጥ በምን መልኩ ሊከናወን እንደሚገባው የመሸጋገሪያ ድንጋጌዎች ከፍትሀ ብሄር ህግ ቁጥር 3358 እስከ 3360 ተቀምጠዋል ። በእነዚህ ድንጋጌዎች መሰረት አዋጁ ከጸናበት ከመስከረም 1 ቀን 1953 አ.ም በፊት የተወለዱ ሰዎች በፈቃዳቸው ማለትም ከፈለጉ ከዚህ ጊዜ በኋላ የተወለዱ ደግሞ በግዴታ የቤተዘመድ ስም እንዲኖራቸው ተደንግጓል ። የፍትሀ ብሄር ህጋችን ከወጣና በስራ ላይ ከዋለ 54 አመት ሊሞላው 20 ቀናት ቢቀሩትም እስካሁን ተፈጻሚ አልሆነም ። ድንጋጌዎቹ ተፈጻሚ ያልሆኑበትን ምክንያት አቶ ዮሀንስ ህሩይ ሲገልጹ መንግስት ህጐቹን ለማስፈጸም ስላልቻለ ነው ። ያልቻለበትም ምክንያት እነዚህን ህጐች ለማስፈጸም የክብር መዝገብ ተቋም በመላ አገሪቱ በቀበሌ ደረጃም ጭምር ማቋቋምና ማደራጀት አስፈላጊ በመሆኑና ይህን ለማድረግ ደግሞ ነባራዊ ሁኔታዎችም ሆኑ የመንግስት የኢኮኖሚና የሰው ሃይል አቅሙ የማይፈቅድለት በመሆኑ ነው በማለት ይገልጻሉ ። አሁን የአገራችን ነባራዊ ሁኔታ ተቀይሮ የወሳኝ ኩነቶች ምዝገባ ኤጀንሲ ተቋቁሟል አደረጃጀቱም በክልልም በፌዴራል መንግስቱም ተጠናቅቋል የሰው ሃይል ፋይናንስና ቢሮም ተደራጅቷል ። መመለስ ያለበት ነጥብ ግን የተቋማቱ መደራጀት የስም ህጋችንን ዳግም ህልውና ያረጋግጣል ? ወይስ መሻራቸውን ያውጃል ?
የአዲሱ አዋጅ ይዘትና አፈጻጸም ።
የፍትሀ ብሄር ህጉ ስለስም የተደነገጉት ድንጋጌዎች አልተሻሻሉም ። አንድ ህግ ተሻረ እንዲባል በግልጽ ድንጋጌዎቹን ገልጾ ወይም ከድሮዎቹ ተቃራኒ የሆኑ ድንጋጌዎች አካትቶ አዲስ ህግ ማውጣት ይጠይቃል ። የስም ህጋችን በዚህ ረገድ አልተሻሩም ስለዚህ እስካሁን ድረስ የህግ ውጤት አላቸው ፍርድ ቤቶቹም ድንጋጌዎችን መሰረት አድርገው ከስም ጋር የተያያዙ ድንጋጌዎችን ያስተናግዳሉ ። ይሁን እንጂ ላለፉት 53 አመታት ተፈጻሚ አልሆኑም ። የ60 አመቱም ሽማግሌ የቤተዘመድ ስም በፈቃዱ አልተጠቀመም ከ53 አመት በታች እድሜ ያለው ዜጋም ህጉ ቢያስገድድም በቤተዘመድ ስም አይመዘገብም አይጠራም ። ከህጉ የስም ስያሜ ይልቅ በህብረተሰባችን ገዥ የሆነው የአገራችን ልማድና ባህል ነው ። እስካሁን ድረስ የምንጠራው እንደቀደም ተከተላቸው በግል ስም በአባት ስምና በአያት ስም ነው ። የአያት ስም በህጉ እውቅና ያልተሰጠው የቤተሰብ ስምንም የማይተካ ነው ። ከዚህ አንጻር አሁን የወሳኝ ኩነት ምዝገባ ሲጀመር ለየትኛው ያደላ ይሆን የሚለው ሊታይ የሚገባ ነጥብ ነው ።
ከአዋጅ 760/2004 አ.ም ድንጋጌዎች ለመረዳት ከሞከርን ጉዳዩ በግልጽ ምላሽ አለማግኘቱን እንረዳለን ። አዋጁ በአንቀጹ 24 ይመለከቷል ። ጸሀፊው በአሁኑ ወቅት በወሳኝ ኩነቶች ኤጀንሲ የወጡ የልደት የምስክር ወረቀትን እንደተመለከተውም ሰራተኞቹንም ጠይቆ እንደተገነዘበው ከቤተዘመድ ስም ይልቅ የአያት ስም ለምዝገባ ጥቅም ላይ መዋሉን ነው ። ይህም የተያዘው አቋም ለፍትሀ ብሄር ህጉ ሳይሆን ለልማዱና ለባህሉ ያደላ መሆኑን ነው ።
ፍቺው እንዲሰምር ግልጽም እንዲሆን ።
በፍትሀ ብሄር ህጋችን ስለስም የተደነገጉት ድንጋጌዎች በህግ ያሉ በተግባር ግን የማንጠቀምባቸው መሆናቸው የአደባባይ ምስጢር ነው ። የቤተዘመድ ስም የወሳኝ ኩነት ምዝገባ ሲጀመር ሊፈጸሙ ይገባል ወይስ በግልጽ ሊሻሩ ይገባል የሚለው በግልጽ እልባት አላገኘም የህግ ባለሙያዎችም የተለያየ ሀሳብ ያንጸባርቃሉ ። አቶ ዮሀንስ ህሩይ በጽሁፋቸው መደምደሚያ እንደገለጹት ህጉ የወጣው የመዝጋቢ አካላት ሳይዋቀሩ የተማረ የሰው ሃይልና የኢኮኖሚ ሁኔታም ለውጡን በማይደግፉበት ዘመን በመሆኑ ነው ። እንደ እርሳቸው ሀሳብ አባቶቻችን ስለ አሰያየምም ሆነ ስለ ክብር መዛግብት የደነገጉት ፍሬ ሀሳቦች ጠቃሚ ይመስሉናል እኛ ግን ሀሳቡን ልንፈጽመው አልቻልንም ብለው አስረክበውናል ። በትውልዶች መካከል ትሩፋትን መወራረስ የተለመደ ነውና በሚል ሀሳቡን ለመቀበልም ሆነ ላለመቀበል እንዲሁም የጐደለው ለመሙላት የተጣመመ ካለም ለማቃናት አሁንም ቢሆን ምርጫ አለን በማለት አስተያየታቸውን ሰጥተዋል ። ይሁን እንጂ ለ53 አመታት ያልተፈጸሙ ህግጋትን ለማስፈጸም መትጋት ውጤቱ አርኪ እንዳልሆነ ብዙዎች ያምናሉ ። ህጉን ልማዱ ሽሮታል ድንጋጌዎቹ ባለመፈጸም ሃይል አጥተዋል የፍትሀ ብሄር ህግ ከአንቀጽ 47 እስከ አንቀጽ 153 በዚህ አዋጅ ተሽረዋል በሚል የክብር መዝገብ አደረጃጀትን እንደሻረው ሁሉ የስም ህግንም በግልጽ ሊሽረው ይገባ ነበር ። አሁንም በሌላ ህግ ይሻሩና አዲስ የስም ህግ ይኑረን ! ካልሆነ የህግ መደናገሩ ሊቀጥል ይችላል ።
ከአዘጋጁ ጸሀፊው የህግ ጠበቃና አማካሪ ሲሆኑ በኢሜይል አድራሻቸው ማግኘት ይቻላል ።
