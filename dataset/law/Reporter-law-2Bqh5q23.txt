የአገራችን የፖለቲካ ጭጋግና ቀውሰኛ የትግል ስልት ።
በታደሰ ሻንቆ ።
የአብይ መንግስት ወደ ጠቅላይ ሚኒስትርነት ከመምጣቱ/እንደመጣ የወሰዳቸው አፈናን በአስተሳሰብ መወንጀልንና መታሰርን መሰደድንና ብረት አንስቶ ጫካ መግባትን እንዲሁም ጐራ ፈጥሮ መኮራረፍን ያቀለሉ እርምጃዎች በጥቅሉ የአፈና ስርአት መገፈፍንና የዴሞክራሲያዊ ለውጥ ጮራ መፈንጠቅን ያበሰሩ ነበሩ ።
ከጥያቄዎችና ከትግሎች ጋር ይከሰቱ የነበሩ የጥፋት ተግባራትን በሰራዊት ቅጥቀጣና በገፍ እስር መቅጣት መልሶ የተስፋ ጮራን የሚያጠፋና በህዝብ ቅዋሜ ተመትቶ በቅልበሳ እንቅስቃሴ ለመወራረድም የሚያጋልጥ ነበርና መንግስት ለሃይል እርምጃ አለመቸኮሉ ትክክል ነበር ። ይሁን እንጂ ከመብት ጥያቄ ጋር ተያይዞም ሆነ በሌላ መነሾ የሚራባ ቁርቁስና አውዳሚነት የህዝብን ኑሮ ሲያምስ የሰዎችን ህይወት ሲበላና በገፍ መፈናቀልን ሲወልድ ትእግስት መርዘሙ ወይም ችግሩ መፍትሄ አልባ ሆኖ መቀጠሉ ምንም አይነት የተገቢነት መከራከሪያ ሊቀርብለት የሚችል አልነበረም አይደለምም ። የዚህ አይነቱን ቀውስ አቅጣጫ የሚያስለውጥና መንግስታዊ የጸጥታ ሃይል ሊያጐናጽፍ ያልቻለውን የህዝብ ሰላምና የተረጋጋ ኑሮ የሚያስቀጥል ህዝበ ገብ የለውጥ እንቅስቃሴ ክፍተቱን መሙላት ነበረበት ። በዚህ ረገድ ለውጡ የነበረበት ድህነት ከኋላ የጀመረ ነበር ። እነዚህን ዘርዘር አድርገን እንመልከት ።
ለውጡ የዴሞክራሲ ግንባታን የተለመና የተደራጀ የፖለቲካ መሪነት ጀርባ አልነበረውም ። በብዙ ነገር የግብታዊ ትግል ውጤት ነበር ። ጥያቄዎችና ቅዋሜዎች ተበታትነው በተናጠል የሚመጡ ነበሩ ። በሂደትም የተሳሰረ የጋራ የትግል አመራር አልፈጠሩም ። በኢህአዴግ ውስጥ የነበረው የውስጥ ትግልም ሜዳ ላይ ከነበረው የህዝብ ትግል ጋር የተቆጣጠረ አልነበረም እስከምናውቀው ። በተለያዩ ጊዜያት ተነጣጥለው ብቅ ጥልቅ ሲሉ የነበሩት ጥቄዎችና ቅዋሜዎች በአያሌው በመንግስታዊው አናዳጅ አፈናዎችና ጥፋቶች የሚቆሰቆሱና በአጸፋዊ ምልልስ እየከረሩና እየሰፉ የመጡ ነበሩ ። የማዶ ለማዶ ትግግዝ ስሜት በስተኋላ የመጣውም ከዚሁ ሂደት ነበር ። በኢንተርኔት በስልክ ትግሉን የማስተባበርና እንዳይበርድ የማድረግ ስራ የመስራቱም ሆነ የኢሳትና የኦኤምኤን አራጋቢነት የትግሉን የጋራ ትልም የለሽነትና የጋራ መሪ የለሽነትን ያልቀየረ ነበር ። ከአካባቢያዊ/ብሄርተኛ ጉዳዮች ታልፎ ኢህአዴግ ይወረድ ! የሚል ነገር የመጣውም በስተኋላ ቁጣዊ ትግሉ እየተባዛ መሄዱ በፈጠረው መደፋፈር ነበር ። አፋኙን አገዛዝ መገላገል የሁሉም ፍላጐት ቢሆንም ከዚያ ያለፈ መግባቢያ ግን ትግሉ አላበጀም ነበር ። በስተኋላ ሲነገር እንደሰማነው ትግልን አስተባብሮ ለማካሄድ ህቡእ ድርጅታዊ ሰንሰለት ነበረው የሚባለው የኦሮሞ ወጣቶች ትግል እን ከአላማ አያ የሚጣረሱ ፍላጐቶች ሁሉ አንድ ላይ የተለሰኑበት እንቅስቃሴ ነበር ። ይህ ሁሉ አንድ ጋር ሲታይ በአገር ውስጥ ያሉ የተደራጁ ህጋዊ የተቃውሞ ቡድኖች በአብዛኛው ከተመልካችነት ያለፈ ሚና በህቡእ እን አልነበራቸውም ለማለት የሚያስደፍር ነው ።
የህዝቡ/የወጣቱ ትግል ዴሞክራሲንና ተሃድሶን ማጥለቅ በሚል የኢህአዴግ ቅብጥርጥር የማይሸነገልበት ቁጣና ምሬት ውስጥ ገባ ። ከዚያ ወዲያ የካቢኔ ለውጥም ሆነ የሃይለ ማሪያም ደሳለኝ ስልጣን የመልቀቅ ጥያቄን የተጐዳኘ የአስቸይ ጊዜ አስተዳደር ተሞካክሮ የተከተለው አዲስ ጠቅላይ ሚኒስትር የመሰየም ጉዳይ በትግሉም ሆነ በኢህአዴግም እጣ ላይ ወሳኝ ምእራፍ ነበር ። በህወሃት/ኢህአዴግ የ27 አመት ታሪክ ውስጥ ጠቅላይ ሚኒስትርነት ያልደረሰው ኦሮሞ ባይሾም ኖሮ በኦሮሞ በኩል የለየለት ነውጥ ለማንሳት በእልህ የተሞላ መቁነጥነጥ ነበር ። የአብይ አህመድ መመረጥ ይህንን ውጤቱ አስቀድሞ ሊገመት የማይችል ማእበል አስቀርቷል ። ከአብይ አህመድ የመጀመርያ የፓርላማ ንግግር አንስቶ ተከታትለው የተወሰዱ ፈጣን እርምጃዎች ያጐኑት ድጋፍ ደግሞ ለቅልበሳም ፋታ ያልሰጠ ቢሞከርም የሚቦጫጭቅ ነበር ። እንደ አጀማማሩ ፍጥነት የአብይ መንግስት እርምጃዎች ድጋፍ አባዥነት እየተምዘገዘገ ሊቀጥል ግን አልቻለም ።
የለውጥ ስራዎቹ ውሳኔ ከመስጠት ተቃዋሚዎችን ከመጥራት የህሊና እስረኞችን ከመፍታትና ጐራ የሰሩ ኩርርፎችን ከመፈርከስ የበለጠ ጥናትና የእርጋታ ስራ የሚሹ መሆናቸው አንዱ ነው ። በዚህ ረገድ የጸጥታ ሃይሎችን የሚመለከቱ ማሻሻያዎች ጥንቃቄ የሚሹ መሆናቸው ሌላው ነው ። ፖሊሲዎችን ማረቅ አፋኝ ህጐችን ማሻሻል መቀየርና አዳዲስ ማመንጨትም ሆነ ተቋማትን በአዲስ መንፈስ ማደራጀት በየፈርጁ የበሰሉ ባለሙያዎችን ከማሰባሰብ ጀምሮ ብዙ ስራን የሚጠይቅ ነው ።
ሌላው ትልቁ ሰበዝ ለውጡ ያልተጠበቀ መሆኑ ያስከተለው ጉድለት ነበር ። ለውጡ መርሀ ግብርና የማንቂያ/የመቀስቀሻ ስንቅ ያላሰናዳ መሆኑ ነው ። ይህንን ጉድለት በማጤን የለውጥ ፖለቲካኞች/ቡድኖች ፈጥነው በአዲሱ መንግስት ዙሪያም ሆነ እርስ በርስ ተሰባስበው ለለውጡ ፍንትው ያለ ብርሃን መስጠት በዚህም ምልአተ ህዝብን እየነቀነቀና አእምሮን እያበራ እስከ ታች ድረስ ወዶ ገባ ታጋዮችንና አታጋዮችን ያትረፈረፈ ተከታታይ የፖለቲካ ንዝረት መፍጠር አልቻለም ። ቢታይ ቢታይ በድፍኑ እንደመር ከሚል ነገርና ቲም ለማ ን ከሚያወድሱ ዘፈኖችና የፎቶ ወረርሽኞች ያለፈ የህብረተሰብ ህሊናን ያነቃ መፈራራትና ዝምታን ነዳድሎ ከተለያየ ማእዘናት ነገሮችን የሚያብሰለስል የዴሞክራሲያዊ ውይይት ሰደድ ብቅ አላለም ማለት ይቻላል ።
ይህንን መሰሉ አዲስ ነገር መጉደሉ በተለመደው የኑሮ ስርአትና የአእምሮ ሙሽት ውስጥ ሆኖ የታፈኑ አሮጌ ጥያቄዎችንና ብሶቶችን መዘርገፍ የለውጡ ይዘት መሰሉ ።
ሌላው የለውጡ የድህነት ገጽታ ከእሳት ከዝርፊያና ከሰብአዊ ጥቃት ጋር የተዛመደ የትግል ዘይቤን እን የማስለወጥ አቅም ማጣቱ ነበር ። በግልፍታ ሰክሮ ውድመትና ጥቃት የፈጸመ ህሊና ግልፍታው ካለፈ በኋላ አነሰም በዛ ሃፍረትና ጸጸት ይጐበኘዋል ። በቅድመ ለውጡ ጊዜ አታጋይ ነን ያሉ ሚዲያዎች/ግለሰቦች አገዛዙን የማዳቀቅ ብልሃት አድርገው የመረቁት አውዳሚነትና አጥቂነት ሃፍረትንና ጸጸትን ተሻግሮ በጀብዱ ኩራት ለመሞላት በቃ ። ከዚያን ጊዜ አንስቶ አኩሪ ገድልነቱ አልተሸማቀቀም ። የለውጡ አንድ የቅርብ አዋላጅ መሆኑ ሲታይ የባለ ገድሎቹ ኩራት ጣሪያ ነካ ። የማውደም ድርጊትም መንግስትን አዝረጥርጦ ፈጣን ውጤት በማምጣት ፍቱን የትግል ስልት ተደርጐ የመቆጠር ሹመት ተቀዳጀ ። ከዚያ ወዲያ አርበድብጄ ፈጣን ምላሽ ላግኝ ያለ ባለ ጥያቄም ጥላቻና በቀል የገነፈለበትም በግጭቶች እያነካካና እያዋከበ ለውጡን ለመገዝገዝ የፈለገም ነባር ዝርፊያ ለመሸፋፈንም ሆነ ትኩስ ዘረፋ ያማረው ሁሉ የሚያነሳሳው ስልት ሆነ ። ሀረርን በቆሻሻ አወጋገድና በመጠጥ ውሃ አጣብቂኝ ውስጥ ይዞ አፈሳ ገንዘብ የማስተፋት ድርጊት መፈጸሙ ፖለቲካን ተገን ያደረገ ምርጥ የዘረፋ ምሳሌ ነው ።
የአገሪቱ ፖለቲካዊ እውነታ በድንግዝግዝ የተዋጠበት ደረጃ ሁነኛ የለውጥ ድክመት መሆኑን ለማስተዋል መክበዱም ለኢትዮጵያ ፌዴራላዊ ዴሞክራሲያዊ አንድነት የቆሙ የደጅ ቡድኖችን አስቀድሞ ስቦና በውስጥ ካሉት ጋር አጐዳኝቶ በተባበረ መርሀ ግብር ለውጡን የማንደርደርና በለውጡ ፈር የያዘ ግስጋሴ ውስጥ የመነጠል ትግል ውስጥ ተሰማርተው የቆዩ ቡድኖችን ወደ አገራዊ አንድነት የመሳብ ይህ ባይሆን ከእነ አቋማቸው ወደ ሰላማዊ መንገድ እንዲገቡ የማድረግ ቅደም ተከተላዊ ታክቲክ ለመጠቀም አላስቻለምና በጋጋታ ውስጥ ለሚካሄድ ስውር ስራ አጋልጧል ። በዚህ ረገድ የዳውድ ኢብሳ ኦነግ ሰላምን ተጠልሎ ከፍቶት የነበረው ትጥቅ ትግልን የማራባት ተግባር ተጠቃሽ ነው ።
ለዚህ ሁሉ የተመቸ የፖለቲካ ፍዝነትም አለ ። በስተኋላ በመቶ ቤት ተቆጠሩ የሚባልላቸው የፖለቲካ ቡድኖች ብዙዎቹ ህብረተሰባዊ ስር የለሾች ነበሩ ። ፓርቲ ነን ባዮች በየፖለቲካ ፕሮግራማቸው ዙሪያ ህዝብን ሲያደራጁና ሲያንቀሳቅሱ አልታዩም ። ንቅናቄ ነን ባዮችም የህዝብ ንቅናቄ ሲፈጥሩ አልታዩም ። አንዳንዶቹ ዘመን ያለፈበት ጥያቄና አተያይ ላይ ተገትረው የቀሩ ናቸው ። ህወሃትን ሲኮንኑ ከነበሩት ውስጥም ህወሃት ከበላይ ዘወር ካለ ወዲያ የሚሉት የጠፋባቸውና የአብይ አህመድ መንግስት ተስፈኛ በመሆን ላይ የወደቁም ታይተዋል ።
ከእነዚህ በተነጻጻሪ የተሻለ ፖለቲካዊና ድርጅታዊ አቅም ያላቸው በሚመስሉት ይመስላሉ ።
ፍዝነት ብቻ ሳይሆን ፖለቲካዊ ዳፈንም አለ ። በዴሞክራሲ ፈላጊነት አፉን ያላወዛ ቡድን የለም ማለት ይቻላል ። እስካሁን ያለውን የብሄርተኞች አገዛዝ በዴሞክራሲ አጋጊጦ ለማስቀጠል የሚሹትም የአሁኑን መንግስት በቀውስ አስምጠው የአብዮታዊ ዴሞክራሲ አምባገነንነትን ለመመለስ የሚቃዡትም ኢትዮጵያ ተበታትና ከክልልነት ወደ አገርነት የማለፍ አላማን በሙዳይ የደበቁትም ሆኑ እውነተኛ ዴሞክራሲ እንሻለን ባዮች የሚሳተፉበት ትችትና ሽርደዳ በሽበሽ ነው ።
የአብይ መንግስት ፍቅር ከመስበክ አልፎ ህግና ስርአት የማስከበር ስራውን እየሰራ አይደለም የሚኒስትር ሹመቱን ከችሎታ ይልቅ እንዳለ መሸናገያ አድርጐታል የተረጋጋ ካቢኔ ሊፈጥር አልቻለም ከማለት ገራም ትችት አንስቶ እንደ መንግስት አገር ማስተዳደር አቅቶት ጨንግፏል በትጥቅ ትግል መልክ የተካሄደው መታመስ የባንኮች ዘረፋና የህዝቦች መፈናቀል ሁሉ የመንግስት እጅ ከጀርባ ያለበት ነው እስከ ማለት ድረስ እጅ እግሩ የጠፋ ነቀፋ በአገሪቱ ሚዲያዎች አማካይነት ሳይቀር ተመላልሷል ። እንዲህ ያለውን መረን ስለመንግስት መጨንገፍም ሆነ ቀውስ ስለማባዛቱ ሲያወሩ ስለት የደረሰላቸው ይመስል የደስ ደስ ስሜት ፊታቸው ላይ ሲራጭ ማየታችን ነው ! መንግስት ስለመጨንገፉና አገሪቱ ወደ መፋጀት እያመራች ስለመሆኗ አምነው የሚያወሩ ከሆነ አደጋው አስጨንቋቸው አገርና ህዝብ ለማትረፍ ሲደክሙ አለማየታችን ነው !
ለአገርና ለህዝብ አረ መላ እንበል የሚል ጥረት የሌለበት መንግስት ጨንግፏል ባይነት የአብይ መንግስት ነገረ ስራ እንደ አባ ጨጓሬ ከሚኮሰኩሳቸው ሰዎች በኩል ሲወረወር እንደምንሰማ ሁሉ በህወሃት የትግራይ ገዥነት ላይ ጦር እንዲዘምት ከሚመኙም በኩል የፌዴራል መንግስቱ ጦር አለማዝመቱን የመጨንገፍ ማረጋጋጫ በማድረግ ወሬ ይሰለቃል ። ይህ ሁሉ የፖለቲካችን ጭጋግ ነው ።
የአብይን መንግስት አስጠልቶ ለማስመጥ አላማ ያላቸው ባይጠቀሙም ለምኞታቸው እየሰሩ ነው ። የሚገርመው የመንግስት መጨንገፍ መመዘኛ ምልክቶችን ይዞ ኢትዮጵያን በሜካናኒካዊነት እየለኩ የመጨንገፍ ግምገማ የሚያስተጋቡ ጥራዝ ነጠቆች በየት አገር የጨነገፈ መንግስት ሳይርድ ለዴሞክራሲ መሰረት የመጣል ስራ ላይ ሲጠመድ ታየ ? ጭንጋፍነት ውስጥ ከወደቀስ ወዲያ በቀቢጸ ተስፋ አንሳሾቹን የማያሳድደውና የመናገር ነጻነትን የማያጥመለምለው ስለምን ብሎ ነው ? በጠብመንጃና በስደት ትግል ውስጥ የነበሩ የመነጠል ፍላጐት የነበራቸውስ በጨነገፈ ሁኔታ ከማፈንገጥ ፈንታ በሰላማዊ ትግልና በዴሞክራሲ ምርጫ ውስጥ ለመሰማራት ሲተጉ እንደ ምንስ ለመታየት ፈቀዱ ? ብሎ የሚጠይቅ ትንሽም ማስተዋል ማጣታቸው የፖለቲካ ሃፍረታችን ነው ።
በኢህአዴግ ግንባር ውስጥ የአመለካከትና የድርጅቶች መጣጣም አለመኖሩ በስመ ኢህአዴግ ያለው የመንግስት መሪነት ላይ የሚያስነክስ ተጽእኖ ማሳረፉ እውነት ነው ። ከመከለከያ እስከ ፖሊስ ድረስ ያለውን ሃይል ከፖለቲካ ታማኝነት የማላቀቁ ስራ የቅርብ ጊዜ እንደ መሆኑ የደፈረሰ ጸጥታን ወደ ነበረበት ለመመለስ ሃይል በመጠቀም ግለሰቦች ሊማግጡ ከህዝብ አባላት በኩልም በቀድሞው አይን መኮነን ሊያጋጥም የሚችል መሆኑ እውነት ነው ። የዚህ አይነት እንከኖች እየተመላለሱ የመንግስትን ህዝባዊ ድጋፍ እንዳያራግፉ መጠንቀቅም ተገቢ ነው ። ይህ ጥንቃቄ ግን ሰዎችን በጅምላ እያጠቁ ግዳይ የሚጥሉና የሚያፈናቅሉ ግጭቶችንና ትርምሶችን መታገስ በፍጹም ሊሆን አይችልም ።
ወደ አምባገንነት ላለማምራት ሲባል ስርአት አልባነትን የሚያራቡ ቀውሶችን ማስታመም ላለማሰርና ላለመግደል እጠነቀቃለሁ ሲሉ የሰዎችን ህይወትና ኑሮ በጭፍን የሚበሉ ጨካኝ ጥቃቶችን መታገስ አይጣጣሙም ። ምክንያቱም መንግስት ገዳዮችንና አፈናቃዮችን ተኩሶ ከመግደልና አፍሶ ከማሰር በመሸሽ ትእግስቱ ህዝብ ላይ የሚደርስ ግድያንና መፈናቀልን አላስቀረም ። ዋናው ጉዳይም ቀውስ እዚያም እዚያም የሚፈነዳበትን ሁኔታ ታቅፎ ቀውስ ሲከሰት ከመተኮስና ከማፈስ መራቅ ሳይሆን እንደ ምንም ለውጡን በህዝብ ውስጥ ማስረጽና ለሰላምና ለጸጥታው ህዝብን ማነቃነቅና የቀውስን እድል እያመከኑ ህግና ስርአት ማስከበሪያ አውታራትን አድሶ መደበኛ ስራቸውን በንቃት እንዲሰሩ የማብቃት ሂደትን ማፋጠን ነው ።
ይሄንን ማካሄድ የአብይ መንግስት በአንድ አመት ጊዜ ውስጥ እንደምን ተሳነው ? የሚል ፍርድ አይሞከረንም ። የሽግግር ጊዜ ምን ያህል ፈተና እንዳለበት እናውቃለን ። ዛሬ የአብይ መንግስት ኢትዮጵያን በውስጥ ስደት አንደኛ አድርጐ የውርደት ውርደት ውስጥ ከተታት ሲሉ የሰማናቸው የህወሃት መሪዎችም እንዲያ ለመመጻደቅ የሚያበቃ ሞራል እንደሌላቸው እነሱም ያውቁታል ። የደርግ መንግስትን ሰራዊት እየኮነኑ ያለ ጉርስ በመበተናቸው ምክንያት በአገሪቱ ዙሪያ ገባ ጫካዎችንና አውራ ጐዳናዎችን እየተጠቀሙ በመሳሪያ አስገድደው የሚዘርፉ ቡድኖች ያራቡበት ታሪክ ምን ያህል ጊዜያት ህዝብ አንገላቶ እንደከሰመ ያንን ዘመን ያየ ያስታውሳል ። እስካሁን ድረስ በሚያምሱን ጣጣዎች ውስጥም የእነሱ የጥርነፋ አገዛዝ መሀንዲስነት ዋናው ባለድርሻ እንደሆነ ለማሳመን ሀተታ መደርደርም አይኖርብኝም ።
በቅርቡ አንድ የካሜራ ሰው ኮንሶ ሄዶ የመጣበትን አላማ ለአስተደደሩ በማሳወቅ ድጋፍ ተደርጐለት ቀረጻ ከጀመረ በኋላ ኮንሶ መከራ ሲያይ ብቅ ያላለ ጋዜጠኛ ዛሬ ከየት መጣ ? ኮንሶን ልትሰልል ነው እንጂ ከሚል ጥርጣሬ የወጣቶች ቁጣ ያገነግንበታል ። አደጋ እንዳያደርስበትም ፖሊሶች ወደ ፖሊስ ተቋም ያሸሹታል ። እነሱ ዘወር ሲሉ ግን ሌሎች ፖሊሶችና የአስተደደር ሰው ጋዜጠኛውን ከነበረበት አውጥተው ድብደባ ይፈጽሙበታል ። ይህንን የነገረን ራሱ ተጐጂው በሰጠው ምስክርነት ነው ። ገጠመኙን ያለምክንያት አልጠቀስኩትም ። ጣጣዎቻችን ከአብይ አህመድ በፊት ከነበረው የመንግስት ደቋሽነት ጋር የተያያዘ አመጣጥ እንዳላቸው ጅብደኛ አታጋዮች በትግል ስልትነት ቡራኬ የሰጡት የደቦ እርምጃ ከመንገድ ወጣት እስከ ህግ አስከባሪ ድረስ እንደ ሰፋ ለውጡ ህዝባዊና አስተዳዳራዊ ስር ታች ድረስ አለማበጀቱም ለግርግር ፈጣሪዎች ቀዳዳዎች እንዳበዛላቸው ለመገንዘብ የሚያስችል ቀላል ምሳሌ ስለሆነ ነው ።
ለውጡ በነጻነትና በእኩልነት ስሜት መሸካከርና መፈራራትን እየዘነጣጠለ ህዝብን ከህዝብ ወጣቱን ከወጣት እያያያዘ የውድመትና የብቀላ እድሎችንና ውጥኖችን ሊሰለቃቅጣቸው አልቻለምና በደቦ ጥቃትና ውድመት ህዝብ አካላዊ ደህንነቱና ሰርቶ የማደር መስተጋብሩ መጐዳቱ ይህም የስራ ከፈታ እድል ከሩቅ እያበረረ ስራ አጥነትን መጥቀሙ ብሶትና ማንን ፈርቼ ባይነት በህግ አስከባሪነት መፍዘዝ ታግዞ በሰበብ አስባብ ለጥፋት እንቅስቃሴ መደፋፈሩ ተጠቃሁ ባይነትና መንግስታዊ የደህንነት ዋስትና ማጣት የተሰማውም ራሱንና ብጤዎቹን ህግ አድርጐ መበቀልን ሙጥኝ ወደ ማለት ማለፉ እርስ በርስ ተመጋጋቢ ለመሆን በቅተዋል ።
ሚያዝያ 30 ቀን 2011 አ.ም በዋልታ ቲቪ ነጻ ሀሳብ ዝግጅት ላይ ካየነው በብሄርተኛ አታጋይነት ልቡ ከተሞላ አንድ ወጣት የሰማናቸው ቃላት ያስገነዘቡን ነገር ቢኖር የ ህግ በጄ የትግል ስልት ምን ያህል ሚዲያ ላይ ወጥቶ እስከ መኮፈስ ድረስ በወጣቶች አካባቢ እየተንጐማለለ እንደሆነ ለውጡም ምን ያህል የብዙሃን እንቅስቃሴ ድህነት እንዳለበት ነው ። ወጣቱ በእለቱ ከሰጠው ቃለ መጠይቅ እንደተረዳሁት የእኔ ያለው ህዝብ መካች ያጣ ተጠቂ ሆኗል የሚል የግንዛቤ ማእዘን አበጅቷል ። የእኛን ሰላም መነሳት እነሱም ይቅመሱት የሚልም ተበቃይነት ቋጥሯል ። ስርአት አልባነትን እንደ ትግል ስልት መጠቀምን መምረጣቸው ስለምን ብለው እንደሆነ ሲጠየቅም አምባገነኖች የሚያጠቁትና ሰላም የሚነሱት በህግ አማካይነት ስለሆነ ነው በህግ ስትታፈንና ስትጠቃ ህግና ስርአቱን በመረበሽ መታገል አግባብ ነው ሲል ተከራክሯል ። ለትግላቸውም ማዘማመጃ የብሮዳክስት ኔትወርክ እያቋቋሙ ስለመሆናቸም ነገሮናል ።
የወጣቱ አስተሳሰብ የብዙ ወጣቶችን አስተሳሰብ እንደሚወክል ሳንዘነጋ ያሉበትን ጉልህ ውልቃቶች እንጠቃቅስ ። ስርአት አልባነት እንደ ትግል ስልት አምባገነን ስርአትን ለመጣል እን ሲውል ወደ ፋሽስታዊነትና ወደ አሸባሪነት የሚያንከባልሉ ድጦች እንዳሉበት ወጣቱ አልተገነዘበም ። የእኛን ሰላም መነሳት እነሱም ይቅመሱት በሚል አስተሳብ ውስጥ መጨፋጨፍን የሚያበቅሉ ዘሮች አሉ ። አሁን የምንገኝበት ወቅት በአምባገነንነት መዳፍ ውስጥ ሆነን ለዴሞክራሲ የምንታገልበት ሳይሆን በዴሞክራሲ ጮራ ውስጥ ሆነን የአምባገንነትን ቀሪ ቅልጥሞችንና አንጓዎችን ለመሰባበርና ለመጠራረግ የምንታገልበት ምእራፍ መሆኑንና ምእራፉ የተለየ የትግል ስልት የሚሻ መሆኑን ወጣቱ ብሄርተኛ ስቷል ። እንዲህ ያሉ ትልልቅ ጉድለቶችን በያዘ መራራ የተጠቂነት ስሜት ውስጥ የወጣቱ መቆየት ማንቃትና መቀስቀስ ለቸገረው ለውጥ ቅሌቱ ነው ። የዴሞክራሲ ለውጡ አሁንም በቶሎ ዴሞክራቶችን አሰባስቦ/አስተባብሮ ህብረ ብሄራዊ የብዙሃን እንቅሰቃሴ በመሆን ረገድ ያለበትን ድህነት ወደ ማራገፍ ካልዞረ የ አታጋይነት እና የ ነጻ አውጪነት ተልእኮ ይዘው ያሉ ነባርና አዲስ የስርጭት ሚዲያዎች ባህርያቸውን ካልቀየሩ የሚዲያ አታጋይነት እየተባዛ አገሪቱ የተተካታኪዎች አውድማ ሆና ለውጡና አገሪቷ አይሆኑ ለመሆን እንደሚጋለጡ አያጠራጥርም ።
የአገራችን እጣ ከዴሞክራሲው መራመድ ጋር የዴሞክራሲውም እርምጃ ወጣቶችንና መንግስትዊ አውታራትን ታች ድረስ እያደሱ ከመሄድና አለመሄድ ጋር ብቻ የተያያዘ አይደለም ። በእዳ የተወጠረውንና በአገጠጠ ዱቤ የሚውተረተረውን የቋፍ ኢኮኖሚያችንን ከመደንቆር ለማትረፍ መቻልና አለመቻልም የእጣ ገመዳችንን የሚወስን ሆኗልና የለውጡ ትግል ድርብ ነው ። የዴሞክራሲ አመለካከትን በማስፋፋትና የአገራችንን የኢኮኖሚ ፈተና በማስገንዘብ ግርግርና መፈናቀልን ማዳከም የተፈናቀሉ ወገኖቻችንም አሁን እንደተያዘው በቶሎ ከመኸር እርሻ በፊት ወደ ቀዬቸው በመመለስና ሰርቶ ለመብላት እንዲበቁ በማቋቋም ረገድ ርብርቡን ማጣደፍ በተባበረና በተነሳሳ ተቆርቋሪነት ከግብርና ከማእድንና ከኢንዱስትሪ ዘርፎች የተሻለ ውጤት እንዲገኝ መትጋት በለውጥና አገርን ከውድቀት በማዳን ስሜት ብክነትን ቡጥቦጣን የቀረጥና የግብር ሸፍጥንና ኮንትሮባንድን ማዳከም ኑሮ የከበደ ቢሆንም የደመወዝ ጭማሪ ጥያቄን ዛሬ ካለንበት ጭንቅ ጊዜ ጋር ማገናዘብ በጥቅሉ የውጭ ምንዛሪ መራገፍ የመሰረታዊ ኑሮ ፍጆታ መራቆትና የዋጋዎች መመንጠቅ አንድ ላይ ተገናኝተው እንዳያንቁንና እንዳያባሉን ቀበቶ ያጠበቀ ብልህ ትግል ማድረግ የአጣዳፊ ርብርባችን ገጾች ናችው ። የአሁኑን የለውጥ እድል እንዳለፉ ጊዜያት ካባከንን ሌላ እድል ላናገኝ እንችላለን የምንል ልሂቃን የምንለውን የምር እምናምንበት ከሆነም ከታዛቢነት ወጥቶ አጣዳፊውን ርብርብ ማስላት ግዳችን ነው ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
