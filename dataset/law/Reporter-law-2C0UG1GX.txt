የታሰሩ ሰዎችን በስማቸው እንጥራቸው ።
በበሪሁን ተሻለ ።
መስከረም የዘመን መለወጫ ወር ነው ። የዘመን መለወጫ የመስከረም አንድ በአል ደግሞ በሌሎች አገሮች ሆነ ሲባል እንደምንሰማው የባህል የወግ የሃይማኖት የእምነትና የማንነት ጉዳይ መገለጫ ብቻ ሆኖ የቀረ በአል አይደለም ። በየአቅጣጫው የሚፈታተነው የሚጐሻሽመው የሚኮረካከመው ልዩ ልዩ ግሎባል ግፊት ቢኖርም መስከረም አንድ ቀን ዛሬም የስራ ካሌንደር መለወጫ ቀን ነው ። ቢያንስ ቢያንስ በኢትዮጵያ ጃንዋሪ አንድ የሚባል የህዝብ በአል የለም ። እንደ ቻይና ኢራን እስራኤል የአዲሱ አመት የመጀመሪያ ቀን ከኢትዮጵያ ሌላ በህግ የተቋቋመ ጐባን ወይም ባላንጣ በአል የለበትም ።
የሚገርመው ተደጋግሞ እንደተገለጸው እስኪሰለች እንደተነገረውና እንደተሰማው መስከረም አንድ የዘመን መለወጫ በአል ብቻ አይደለም ። ድርብ በአል ነው ። መስከረም አንድ በህግ የዘመን መለወጫ ቀንና ኤርትራ ከኢትዮጵያ የተቀላቀለችበት በአል ሆኖ መከበር የጀመረው ከግንቦት 21 ቀን 1948 አ.ም ጀምሮ በጸና የንጉሰ ነገስቱ መንግስት ህግ ነው ። ይህን ህግ ያሻሻለው የ1967 አ.ም የወታደራዊው መንግስት ህግም መስከረም አንድን ደርብ በአል አድርጐ አውጆ አጠናክሮ ቀጠለ ። አሁን ስራ ላይ ያለው ህግ የሚያውቀው ይህንኑ ነው ።
የሽግግሩ መንግስትም ሆነ የኢፌዴሪ መንግስት ላለፉት 24 አመታት ግንቦት 20ን የህዝብ በአል ሆኖ እንዲከበር ያደረገው በተግባር እንጂ በህግ አይደለም ። መስከረም ሁለት በአል መሆኑ የቀረው በተመሳሳይ መንገድ በተጻፈና በነጋሪት ጋዜጣ በታወጀ ህግ አይደለም ። መስከረም አንድም ድርብ በአል መሆኑ የቀረው እንደዚያው ነው ። ሌላው ቀርቶ በንጉሰ ነገስቱ መንግስት ዘመን ሚያዝያ 27 ላይ በደርግ ጊዜ ደግሞ መጋቢት 28 ይከበር የነበረው የድል ቀን ተመልሶ ወደ ሚያዝያ 27 በአዋጅ ሲለወጥ የአገር የህዝብ በአላት ህግ የመስከረም አንድን የመስከረም ሁለትን የግንቦት 20ን ጉዳይ በነካ እጁ እግረ መንገዱን እንን ሊያስብበትና ግዴታውን ሊወጣ አልቻለም ።
እንዲያውም መስከረም አንድ ከዘመን መለወጫ ቀንነቱ በተጨማሪ ኤርትራ ከኢትዮጵያ የተቀላቀለችበት በአል መሆኑ በተግባር እንጂ በህግ ባልቀረበት አገር ውስጥ በተለይ ዘንድሮ ሴፕቴምበር አንድን በኢትዮጵያ ጭምር የሚያከብር ንቅናቄ እና እንቅስቃሴ ሰምተናል ። የኤርትራ የነጻነት ትግል የተጀመረበት 54ኛ አመት ተብሎ ።
ዋናው ጉዳያችን በእያንዳንዱ አዲስ አመት ሁሌም እንደ ግዳጅም ይሁን ወይም ዝም ብሎ ለአንደበት ወግ ለግብር ይውጣ ያህል የሚነሳው ጉዳይ የእስረኞች ጉዳይ ነው ። በዚህ ረገድ የሃይማኖት አባቶች በቡራኪያቸው በእንን አደረሳችሁ መልእክታቸው ለእስረኞች ቦታ ይሰጣሉ ። የሚሰጡት ቦታም ቢያንስ ቢያንስ የሚደነቅ ነው ። ከዚህ ቀደም እስር ቤትም ሀኪም ቤትም ሄዶ መጐብኘት የእኛዎቹም የሃይማኖት አባቶች የስራ ድርሻ ነበር ። የሃይማኖት አባቶች አማላጅ ሆነው እግዚአብሄርን ብቻ ሳይሆን መንግስትንም እባክህ እባክህ ይብቃህ ! ብለው የሚለምኑበት ጊዜም ነበር ።
ዛሬ ቢያንስ ቢያንስ የሃይማኖት አባቶች በአዲስ አመት የእንን አደረሳችሁ መልእክታቸው እስር ቤትን እንደ አንድ ባለአድራሻ ያነሷቸዋል ። በሰማይ በምድር በባህር ብሎ ዝርዝር እነሱንም ያጠቃልላል ማለት ብቻ ሳይሆን እነሱም በስም ተለይተው ይጠራሉ ። ጭራሽ አለመቅረቱ ራሱ አንድ ነገር ነው ። በዘንድሮው የአዲስ አመት ዋዜማ ላይም ከሞላ ጐደል ሁሉም ተራ ገብተው በመገናኛ ብዙሃን የመልካም ምኞት መግለጫቸውን የሰጡት የሃይማኖት አባቶች ይህን የህብረተሰብ ክፍል ማስታወሳቸው ለእነሱም ያላቸውን ደንታ መግለጻቸው አልቀረም ።
በአመት በአል በተለይም በዘመን መለወጫ በአል እንዲያውም እሱኑ ምክንያት በማድረግ መንግስትም ሳያሰልስ የመደበኛው ስራው አካል አድርጐ ለእስረኞች ይቅርታ ያደርጋል ። ይቅርታና ምህረት የማድረግ የመንግስት ስራ አመት በአልን በተለይም አዲስ አመትን ብቻ የሚጠብቁ ባይሆንም ።
ዘንድሮም ይቅርታ የተደረገላቸው እስረኞች መኖራቸውን በዜና ሰምተናል ። በኢትዮጵያ የኤሌክትሪክ ሃይል የሚያቀርብልን የመንግስት ድርጅት ይቅርታም ርህራሄም በማያውቀው አሰራሩ የቤት መብራትም ለቴሌቪዥንና ለሬዲዮ የሚሆን ሃይልም ስለነፈገኝ ሁሉንም የዜና ምንጭ አልሰማሁም ። ከዚያ በኋላ ጨለማው ተገፎም ከነጋ በኋላና የኤሌክትሪክ መብራትና ሃይል አገልግሎት ሰጪው ድርጅት መልካም ፈቃድ ሆኖ መብራት ከመጣ በኋላ አጥርተን እንደሰማነውና የሬዲዮ ፋና ድረ ገጽ ዜና እንደገለጸው አዲሱን አመትና የሁለተኛው የእድገትና ትራንስፎርሜሽን ዘመን መጀመርን ተከትሎ ለ238 ታራሚዎች ይቅርታ ተደረገ የሚል ነው ። ይህ የጳጉሜን 6 ቀን 2007 አ.ም የፋና ዜና ነው ። በሌላ የጳጉሜን 5 የፋና ዜና ደግሞ የደቡብ ክልል መስተዳድር አዲሱን አመት ምክንያት በማድረግ ለ4453 የህግ ታራሚዎች ምህረትና የእስር ቅነሳ አድርጓል ማለትን ሰምተናል ።
በአዲሱ የዘመን መለወጫ በአል ዋዜማና እለት የጐበኘሁት የፍትህ ሚኒስትር ድረ ገጽም ይህንኑ የይቅርታ ጉዳይ ዋናው ዜናው አድርጐት አይተናል ። የፍትህ ሚኒስትር 238 ለሚሆኑ የፌዴራል ታራሚዎች ይቅርታ አሰጠ የሚል ርእስ በተሰጠው የዌብሳይት ዜናው ከእነዚህ መካከል 24ቱ የኦነግ ሁለቱ የግንቦት ሰባት አንድ የጋምቤላ ነጻ አውጭ ግንባር አባላትና ስድስቱ በሃይማኖት ሽፋን ሲንቀሳቀሱ የነበሩና ሌሎች በልዩ ልዩ ወንጀሎች ማለትም በቸልተኝነት ሰው መግደል ማታለል እምነት ማጉደልና ሀሰተኛ ሰነድ የመገልገል ወንጀል ይገኙበታል ብሎናል ።
የኢትዮጵያ የሃይማኖት መሪዎች እንዲህ ያለ አመት በአል በተለይም የዘመን መለወጫ በአል በመጣ ቁጥር በየብስ በአየር በባህር ብለው ባለአድራሻ ከሚያደርጓቸው የኢትዮጵያ ህዝቦች ህዝብ መካከል አንደኛው ፈርጅ ወይም ምድብ እስረኞች መሆናቸው አሁንም ያልቀረ ቢሆንም በጣም ከሚያሳዝኑን ጉዳዮች አንዱ አገር የእስር ቤት የህዝብ ቁጥሩን የማያውቅ መሆኑ ነው ። ምን ያህል እስር ቤቶች አሉን ? ሁሉም በህግ የተቋቋሙ ናቸው ወይ ? የህዝብ ቁጥራቸው ስንት ነው ? ሁሉም በፍርድ ቤት ትእዛዝ የታሰሩ ናቸው ወይ ? ከፍርድ እስረኞችና ከቀጠሮ እስረኞች ቁጥር የትኛው ይበልጣል ? ሌላ የፍትሀ ብሄርና የአስተዳደር እስረኛ አለኝ ወይ ? እንዚህንና ሌሎችንም ጥያቄዎች መጠየቅና ማወቅ ነውር ብቻ ሳይሆን የማይሞከርና የማይደፈር የነበረበትን ዘመን ትተን መጥተናል ከተባለ 24 እንቁጣጣሾች አክብረናል ። ዛሬም ግን የእስረኛ ህዝብ ቁጥር አለማወቅና አለማሳወቅ ክልክል ባይሆንም የተሻለ ፖሊሲ ነው ።
ከሃይማኖት አባቶችና ከመንግስት በተጨማሪ በዘመን መለወጫ በአል ምክንያትና አጋጣሚ ይህንን የህዝብ ክፍል ሲጠራው የሰማነው ራሱ እነዚህን ሰዎች ተቀብሎ የሚያስተዳድረው ተቋም ነው ። የእዚህ እስረኞችን ተቀብሎ የሚያስተናግደውና የሚያስተዳድረው ተቋም ስም ራሱ አንድ ችግር አለው ። ወህኒ ቤት እስር ቤት ይባላል ። አሁን ደግሞ ማረሚያ ቤት ተብሏል ። እዚህ ውስጥ የገቡ እስረኞች ሁሉ ታራሚዎች ይባላሉ ። ሰዎችን ታራሚዎች ተቋሙን ማረሚያ ቤት የሚለው የቅርብ ጊዜ ህግ ራሱ እንን ከአማርኛው በስተቀር በእንግሊዝኛ ቋንቋ ተቋሙን የሚጠራው ፕሪዝን ሰዎችን ደግሞ ፕሪዝነርስ ብሎ ነው ።
ለማንኛውም ግን የተቋሙ አስተዳደር በዚህ በአል መዳረሻና ዋዜማ ሰሞን በሰጠውና በዜና ማሰራጫዎች በተሰማው መግለጫና ዜና መሰራት ታራሚዎች አውደ አመቱን አውደ አመት አድርገው ያከብሩት ዘንድ ዝግጅት መደረጉን ሁኔታዎች መመቻቸታቸውን ሰምተን ነበር ።
እንደ መጀመሪያዎቹ ሁለቱ ይህ አይነት ዝግጅት የተቋቋመና የእኛ አገር ሚዲያዎች የተለመደ የዜና ርእስ ባይሆንም ከቅርብ ጊዜ ወዲህ ወህኒ ቤት ውስጥ በአል ማክበርና ይህንንም የቴሌቪዥን ልዩ የበአል ዝግጅትና ስርጭት ማድመቂያ ማድረግ ገና አዲስ ፋሽን አልሆነም እንጂ ሙከራው ወይም ሀሳቡ ያለ ይመስላል ።
ከተቋሙ ስያሜና ተቋሙ ከሚያስተናግዳቸውና ከሚያስተዳድራቸው ሰዎች እንነሳ ። የህግ ታራሚዎች ክስ ሳይመሰረትብን ከሁለት አመት በላይ እየተጉላላን ነው አሉ እንዲህ አይነት ዜና መስማት የተለመደ ነው ። ካስፈለገ ቀናቱን ሚዲያዎቹን ቦታዎቹን መዘርዘር ይችላል ።
በአገራችንም ሆነ በሌላም የትም ቦታ እንዲህ ያለ ዜና የሚያሳዝነው እንዴት አድርጐ አንድ ሰው ክስ ሳይመሰረትበት ይታሰራል ? አለዚያም ሌላው ቢቀር እንዴት አንድ ሰው ከታሰረ በኋላ ለሁለት አመት ያህል ክስ ሳይመሰርት ይቀራል ? ተብሎ ነው ። እኛ አገር ግን እንዲህ ያለ ቅንጡ ጥያቄ ማቅረብ ቀርቶ መታሰሩንስ ይታሰር ። ክስ ሳይመሰረትበት ሁለት አመት በላይም ይቆይ ። ግን እንዲህ ያለውን ሰው እንዴት አድርጐ አንድ ሚዲያ የህግ ታራሚ ይለዋል ? ብሎ መጠየቅ የለም ። ዝም ብሎ መስማት ነው ። ሰምቶም አላምጦ ያልዋጡትን እንዳለ መልሶ ማለት ነው ።
ክስ ሳይመሰረትባቸው ከሁለት አመት በላይ እየተጉላሉ መሆናቸውን ዜና ማድረግ ይህንንም ፈልፍሎና ተከታትሎ ማሳወቅ የሚዲያ ተግባርና ግዳጅ ነው ። እነዚህን ሰዎች ግን የህግ ታራሚዎች ማለት ከሚዲያው ተልእኮ አንጻር ታጥቦ ጭቃነትና አይረቤነት ከመብትና ከፍትህ አያ ደግሞ በበደል ላይ በደል መጨመር ነው ። የሰዎቹ አቤቱታ ከታሰርን ከሁለት አመት በላይ ሆነን እስካሁን ክስ አልተመሰረተብንም ። ክሰሱን ፍርድ ቤት አቅርቡ ተፋረዱን የሚል ነው ። ጽድቁ ይቅርብን በቅጡ ኮንኑን ነው ። ሚዲያው ይህን አንስቶ አፍታትቶ መናገሩን ትቶ ከናካቴው የህግ ታራሚዎች ብሎ ጠራቸው ። የተፈረደባቸው ሰዎች አደረጋቸው ።
የእነዚህ ተቋማት የአገራችን ኦፊሴል መጠሪያ እስር ቤት ወህኒ ቤት ነው ። ይህ ስም ወደ አሁኑ ከፊል ኦፊሴል መጠሪያው እየተንደረደረ የገባው ከደርግ ዘመን ጀምሮ በተዋለበት ግፍ ነው ። ደርግ አገሩን ሁሉ እስር ቤት ወህኒ ቤት እንዳላደረገ ሁሉ ወህኒ ቤቶቻችንን ትምህርት ቤቶች እናደርጋቸዋለን በማለት መፈክር አመጣ ። እንዲህ እንዲህ እየተባለ እያሳሳቀና እያዋዛ በተሻሻለው የ1996 አ.ም የወንጀል ህግ ሳይቀር ተልፈስፍሶ ።
እስረኞችን ሁሉ ታራሚ የማንልበት ሌላም ከዚህ የበለጠ ከሎጂክና ከትርጉም የጠነከረ ምክንያት አለ ። አንደኛው ምክንያት ህገ መንግስታዊ ነው ። ይኸው ሰነድ በህግ ከተደነገገው ስርአት ውጪ ማንኛውም ሰው ወንድም ሆነ ሴት ነጻነቱን አያጣም ይላል ። ማንኛውም ሰው በህግ ከተደነገገው ስርአት ውጪ ሊያዝ ክስ ሳይቀርብበት ወይም ሳይፈረድበት ሊታሰር አይችልም ብሎ ይደነግጋል ። በህገ መንግስቱ ውስጥ በመሰረታዊ መብቶችና ነጻነቶች ዝርዝር ውስጥ ያሉ የመጀመሪያዎቹ ድንጋጌዎች የሚደነግጉት ይህንኑ ነው ። ከዚያ ቀጥለው ያሉት ድንጋጌዎች የሚዘረዝሩት የተያዙ የተከሰሱ በጥበቃ ስር ያሉና በፍርድ የታሰሩ ሰዎች መብት ነው ።
እስር ቤት መግባት በገዛ ራሱ በመብትና በነጻነት ላይ ቅነሳ ያደርጋል ። መደበኛውንና በህግ የተደነገገውን ስርአት ተከትሎ ጥፋተኛ መባልና መቀጣት ደግሞ እስራትን የመሰለ የነጻነት ማሳጣትን ቅጣት ያስከትላል ። የተፈረደበት ሰው ቅጣት ነጻነትን የማሳጣት ብቻ ሳይሆን የመጨቆንና የመጠበቅ ግብም አለው ።
የአገራችንን የወህኒ ቤቶችና እስር ቤቶች የህዝብ ቁጥር በዝርዝር ባናውቅም ያ ሁሉ የታሰረ ሰው የተቀጣ ብቻ አይደለም ። ብዙ ውይይቶች ላይ ሲነሳና ሲጣል የምንሰማው የመገናኛ ብዙሃንም አላየንም አልሰማንም የማይሉት አንዱ የአገራችን ችግር ወህኒ ቤቶችን ያጣበቡት ከፍርድ እስረኞች ይልቅ የቀጠሮ እስረኞች ከዚያም በላይ የፍርድ ቤት በር አይተው የማያውቁ እስረኞች ናቸው ። ከዚያም በተጨማሪ ብዙ ባይሆንም የፍትሀ ብሄር እስረኛ አለ ። ሌላም አይነት አለም ይባላል ።
እስር ቤት ወይም ወህኒ ቤት ስሙም ተቋሙም የሚያሳፍርና ደብቁኝ የሚያሰኝ አይደለም ። የአገርና የመንግስት አስተዳደርና መዋቅር አካል ነው ። የትም ዴሞክራሲያዊ አገር ጭምር እስር ቤት አለ ። የሞት ፍርድ ባልቀረባቸውና የሞት ቅጣት በሚፈጸምበት አገርም ሰው አስሮ የመጠበቅ ነጻነቱን የማሳጣት ቅጣት የማስፈጸም ስራ ብቻ ሳይሆን የመጨረሻውን ነጻነት የማሳጣት ቅጣት የሚያስፈጽሙ እኔ ወህኒ ቤት የለኝም እስር ቤት የሚባል ተቋም አላውቅም የእኔ ተቋማት ማረሚያ ቤቶች እና ትምህርት ቤቶች ናቸው ቢል ከተራ ፕሮፓጋንዳና ከራስ ማታለል አያልፍም ። የወህኒ ቤቶችና የእስር ቤቶችን ስም ማላቅ የምንችለው ስራቸውን ለህግ በማስገዛት ከፖለቲካ ነጻ በማድረግ እውነትም የፍትህና የዳኝነት ስርአቱ የጠራና የነጠረ አካል አድርጐ በማስመረቅና በማስመዝገብ ነው ።
ማንቁርቱን ይዞ እስር ቤት ወረወረው ዘብጥያ አወረደው የሚሉ የሚዲያውም ሆነ የመንደርተኛው ወሬ ሁሉ ለሰው ልጅና ለመሰረታዊ መብቶችና ነጻነቶች ያለንን ክብር አያስመሰክሩም እንደምንለው ሁሉ የመንግስትም ስያሜ መረን የለቀቀ አለመሆኑን ቢያንስ ቢያንስ በዚህ አጋጣሚ መነጋገር አለብን ። ከህግም የወጣ ነው ።
የሃይማኖት አባቶችም ከዚህ ክስና ሀሜት መውጣት አለባቸው ። የእነሱም አንደበት ሃይማኖቱና መጽሀፉ የማያውቀውን ስያሜ እየተጠቀመ መምጣቱን አውቀውና ደንገጥ ብለው ቋንቋቸውን ሊያስተካክሉ ይገባል ። ህገ መንግስቱ ካጐናጸፋቸው መብቶች አንዱ ከጓደኞቻቸው ከሃይማኖትና ከህግ አማካሪዎቻቸው ከሀኪሞቻቸው ጋር የመገናኘትና እንዲጐበኙዋቸው የማድረግ ነው ። በዚህ መብት አማካይነት ሃይማኖቶች የሚገባቸውን አገልግሎት ስለመስጠታቸውና መስጠት ስለመቻላቸው ያን ያህል አይንና ጆሮ አላቸው ።
ይህን የመሰለ ሳይወዱ በግድ የሚደርሳቸው መረጃ እያለና በተጨባጩ አለም ውስጥ ያለውን ሀቅ ትተው በዘመን መለወጫ በአል ቋንቋቸውን ሲለውጡ ሁሉንም እስረኛ ታራሚ ብለው ሲጠሩ ጉዳዩ የሚመለከተው ብቻ ሳይሆን ውጭ ያሉትንም ምእመናን ትዝብት እንደሚያተርፍ መገንዘብ ሲያቅታቸው ታዝበናል ።
መንግስት በፌዴራል ደረጃ ለ238 ታራሚዎች ይቅርታ ሰጠሁ ሲል በቃሉ አጠቃቀም ረገድ የታየ ችግር የለም ማለት ይቻላል ። በህግ ይቅርታ የሚደረገው የመጨረሻ ፍርድ ላገኙ ሰዎች በመሆኑ ። ይቅርታም ያገኙት እስረኞች ቅጣት የተወሰነባቸው ተቀጪዎች ስለዚህም እንዲታረሙና ወደ ማህበራዊ ኑሮ እንደገና እንዲመለሱ የተደረጉ ስለሆኑ ታራሚዎች ቢባሉ ምን ነውር አለው ይባል ይሆናል ። ይህም ራሱ ችግር አለው ። ታርመው ጨርሰዋል ። የተፈቱትም ታርመው ስላበቁ ነው ። ሁለተኛው የስሙ ምንጭ ይህን ሎጂክ አገናዝቦ የመጣ ሳይሆን ከጅምላው ስያሜ የመነጨ ነው ። ተቋሙ ማረሚያ ቤት እዚያ ውስጥ ያለው ሁሉ ታራሚ እነሱም ታራሚዎች ናቸው ከሚል ። ይህን የዘፈቀደ አሰያየምና የቃላት አጠቃቀም ይበልጥ ጠጋ ብሎ ለመመርመር ቀደም ሲል የጠቀስነውን የፋናን ዜና መልሰን እንመልከት ። አዲሱን አመት ምክንያት በማድረግ ለ4450 ታራሚዎች ይቅርታ ተደረገ የሚል ርእስ የተሰጠው ዜና በውስጡ የክልሉ መንግስት አዲሱን አመት ምክንያት በማድረግ ለ4453 የህግ ታራሚዎች ምህረትና የእስራት ቅነሳ አድርጓል ይላል ። ይህ ዜና ራሱ የስያሜ ብቻ ሳይሆን የጽንሰ ሀሳብ ችግር ያለበት ነው ። እንዲህ ያለ የሚናገሩትን ሳያውቁ የመናገር ችግር ያለበት ዜና መነሻ ምህረትና ይቅርታን ማምታታት በመሆኑ መጀመሪያ የእነዚህን ልዩነት እናሳይ ።
አንደኛ ምህረት ማድረግ ማለት ከይቅርታ የተለየ ስልጣን ነው ። በአንድ የወንጀል ድርጊት ክስ ያልተመሰረተበት ከሆነ ክስ እንዳይመሰረትበት ተመስርቶበት ከሆነም እንዲቆም የፍርድ ውሳኔ ተሰጥቶበት ከሆነም እንዳይፈጸም የማድረግ ስልጣን ነው ። ከዚህም አልፎ ወንጀሉ ከስር ከመሰረቱ እንዳልተፈጸመ የሚያደርግ እርምጃ ነው ። ይቅርታ ግን አንድ የተወሰነ ቅጣትን በሙሉ ያነሳል ። ወይም ይቀንሳል ። የተፈጸመው ድርጊት ወንጀልነት ግን እንዳለ ይቀራል ። በይቅርታ የሚነሳው ወይም የሚሰረዘው ወይም የሚቀነሰው የወንጀሉ ቅጣት ብቻ ነው ። ቅጣቱን ያስከተለው ወይም የተጣሰው የወንጀል ህግ ማለትም በፍርድ ቤት የተሰጠው የፍርድ ውሳኔ ሃይል ግን ሳይነካ እንዳለ ይቆያል ።
ሁለተኛ ምህረት ክስ ከመመስረቱ አስቀድሞ እስከ መጨረሻ የፍርድ ውሳኔና አፈጻጸሙ ድረስ ባለው ሂደት ውስጥ ሊደረግ ይችላል ። ይቅርታ ግን የሚደረገው ከመጨረሻ የፍርድ ውሳኔ በኋላ ብቻ ነው ።
ሶስተኛ ምህረት የሚደረገው ወንጀልን ለፈጸሙ ወይም ፈጸሙ ለተባሉ ግለሰቦች ሳይሆን ለተፈጸመው ወንጀል ነው ። ምክንያቱም ወንጀሉን ፈጽመው ያልተቀጡ ወይም ያልተደረሰባቸው ሰዎችም ምህረት ተደርጐላቸዋል ማለት ነው ። ይቅርታ ግን የሚደረገው ወንጀሉን ለፈጸሙና ቅጣት ለተወሰነባቸው ሰዎች ነው ።
አራተኛ ምህረት የሚደረገው በአዋጅ ሲሆን ስልጣኑም የህግ አውጭው አካል ነው ። ይቅርታ ግን በአስተዳደር ወይም አስፈጻሚ አካል ውሳኔ ነው ።
ወህኒ ቤቶች አመት በአልን ምክንያት በማድረግ የሚደግሱት የበአል ዝግጅትና ስነ ስርአት ለዚህም ሲባል የውጭውን አለም ስለሚያሳትፍበት ወደ ውጭ ስለሚሰራጭበት ሁኔታ ከመወሰናቸውና ይህንንም በተግባር ከመፈጸማቸው በፊት እጅግ በጣም ብዙ ጊዜ ማሰብ ህገ መንግስቱን ማማከር ከሁሉም በላይ ደግሞ በገዛ ራሳቸው ተቋም ውስጥ ብቻ ውሳኔ የማይሰጥበት ጉዳይ መሆኑን ቆርጠው መነሳት አለባቸው ። እጅግ በጣም ጥንቁቅና በእውቀት ላይ የተመሰረተ አሰራር ማቋቋም አለባቸው ። ህገ መንግስቱን መሰረት ያደረገ የወንጀል ህጉ ጭምር በዝርዝር የሚጠይቃቸውን ደንቦችና ድርጅቶች ስርአት ጭምር መዘርጋት ያስፈልጋል ። እስር ቤት ውስጥ ያሉ ሰዎች ሁሉ በአንድ አይን የማይታዩ መሆኑን ሁሉም ታራሚዎች አለመሆናቸውን ማወቅና ወግና ባህል ማድረግ የዚህ ሁሉ የጥበብ መጀመሪያ ነው ።
ህጉ ስለጽኑ እስራትና ቀላል እስራት ይደነግጋል ። ከምሁር እስከ ተራ ዜጋ እንዲህ ሲባል ይሰማል ። የወህኒ ቤቶች አደረጃጀት ግን ለዚህ የተገዛ ይህንን የሚያስፈጽም አይደለም ። እንደ ጥፋተኛ ያለመቆጠር መብት ማለት በመላው አለም የታወቀ የታሰሩ ብቻ ሳይሆን የተከሰሱ ሰዎች መብት ነው ። ታራሚ ብሎ መጥራት በራሱ ለእነዚህ ሰዎች ይህን ውድና ክቡር መብት መጣስ ነው ። እነዚህን ከተፈረደባቸው ሴቶችን ከወንዶች መለየት የወህኒ ቤቱ አስተዳደር መከተል ያለበት አሰራር ነው ።
በዚህ ውስጥና ይህ ሁሉ ዝግጅት ድርጅትና ስርአት በዘረጋ ተቋም ውስጥ እስረኞችን ስለማዝናናት ለበአል ለአውደ አመት ስለማስደሰት ደስ ብሏቸው እንዲውሉ ቤታቸው እንዳሉ እንዲመለስላቸው ስለማድረግ ሊወራ የሚችለው ይህንን ልዩነት ጠብቆና ከሁሉም በላይ ደግሞ በተለይ በአገራችን ውስጥ ከተጣለባቸው ነጻነትን የማሳጣት ቅጣት ይልቅ በዚህ ውስጥ ያላቸውን መብትና ነጻነት በመጠበቅና ይበልጥ ለእሱም በመጠንቀቅ ነው ።
እስር ቤት ውስጥ በመናገር ነጻነት ላይ አንጻራዊ ገደብ መጣል ይቻላል ማለት ያ ሰው ያለፍላጐቱ እንዲናገር ማስገደድ ይቻላል ማለት አይደለም ። መናገር ማለት ደግሞ መታየትም ጭምር ነው ። ቴአትርና ድራማ መስሪያም አይደሉም ። ከዚህ ሁሉ ይልቅ ራሳቸው እስረኞች ጽድቁ ቀርቶብን የሚሉት በቅጡ በኮነነን ብለው ጥያቄ የሚያቀርቡባቸው ጉዳዮች አሉ ። ለምሳሌ አንድ እስረኛ በተቻለ መጠን የሚፈልገው አካባቢ የመታሰር መብት አለው ። የሚፈልገው አካባቢ ሲባል ከለመደው አየር ሁኔታ ከቤተሰብ ቅርበት አንጻር ጭምር ነው ። በአንጻሩ ሰዎች የሚታሰሩበትን ቦታ የቅጣቱ ማጠናከሪያና ተጨማሪ ማድረግ ሰብአዊ አያያዝ አይደለም ።
የጉብኝት ጉዳይ የእስረኞች የሁል ጊዜ ስሞታና አቤቱታ ነው ። ሀኪም ይጠይቃቸው የነፍስ አባት አይዞህ ይላቸው እንደሆነ ብቻ ሳይሆን እነሱስ በምን አጋጣሚና ምክንያት ከወህኒ ቤቱ ውጪ መውጣት ይፈቀድላቸው እንደሆነ አሰራራችን አገር ያወቀው የማያሳማም የማያስጠይቅም መሆን አለበት ።
አሁን በቅርቡ በያዙት የመንግስት ስልጣን ምክንያት ብቻና እጅግ በጣም በሩቁ በማውቃቸውና እጅግ በጣም በማከብራቸው ባለስልጣን አንደበት የአንድ እስረኛ ጉዳይ ተነስቶ የአገር የልማት ስራ ስለመጐብኘቱና ላፕቶፕ የተሰጠው ስለመሆኑ ሲናገሩ ሰምቻለሁ ። በህግ ሳይሆን በአሰራርና በአስተዳደሩ ክፋት እና ጥፋት ምክንያት በቤተሰብ የመጐብኘት መብት ባረረበት ይህም ሁል ጊዜ በተገኘው አጋጣሚ ለፍርድ ቤት በአቤቱታ እየቀረበ ተልከስክሶና ተልፈስፍሶ በሚቀርበት አገር ውስጥ ስለእስረኛ የ ቱሪስት መብት ማውራት ከማስተዛዘብ ውጪ ሌላ ፋይዳ የለውም ።
የላፕቶፑም ጉዳይ እንዲህ ሲያወሩት እንደሚመስለው ለአድናቆት ቀርቶ ለወሬም የሚበቃ ጉዳይ አልነበረም ። እስረኛ ማለት ከተፈረደበት በኋላ ጭምር ተዘግቶበት ተከርችሞበት የተቆለፈበትና ቁልፍ መፍቻው ተወርውሮ የሚጣልበት ሰው ማለት አይደለም ። ስለዚህም እስረኛም በተወሰነበት የነጻነት ማሳጣት ቅጣት ወሰንና ጭቆና ውስጥ መብት አለው ።
ላፕቶፕ ማለት እርሳስ እስክሪፕቶ ሲደመር ላጲስ ሲደመር ማስመሪያ ሲደመር ወረቀት መጽሀፍ ዲክሽነሪ ሲደመር ድምጽ መቅጃና ካሜራ ማለት ነው ። እነዚህን ሁሉ አንድ ላይ ያዋሀደ ነው ። ሌሎች ያልጠቀስቸውንም ነገሮች ያካትታል ። ጌም አለው ። ሰአት አለው ። ድምጽ መቅረጫውና ካሜራው በሰፊው ነጻ አለምም ቁጥጥር ያለበት መሳሪያ ነው ። ከእነዚህ በስተቀር የእስረኛው መብት እርሳስ እስክሪፕቶ ወረቀት መጽሀፍ አንድ ላይም ሆነ ለየብቻው የማግኘት መብትን ያካትታል ።
ላፕቶፑ እነዚህን አንድ ላይ ስላዋሀደ ብቻ የአገር ብርቅ ድንቅ ተግባር ወይም አገር ለአለም የእስረኞች አስተዳደር ስርአት ያበረከተችው ብርቅዬ ስጦታ ተደርጐ የሚነገር አይደለም ።
ያም ሆኖ ግን የአንድ በተለየ አይን የታየ አያያዙም የነጻነት መስፋት ማስረጃና ምሳሌ ሆኖ ሊቀርብ አይችልም ።
በአጠቃላይ በህገ መንግስቱ ማእቀፍ ውስጥና በእሱ መሰረት የፖለቲካ ስልጣን የያዘ መንግስት የፖለቲካ እስረኛ የለኝም ብሎ ቢከራከር ያምርበታል ። የፖለቲካ እስረኛ ማለት ከአመለካከቱና ከእይታው እንዲሁም በዚሁ እይታና አመለካከት መሰረት ከመረማመዱ በስተቀር ለእስራቱ ሌላ ምንም ምክንያት የማይቀርብበት ሰው ማለት ነው ። የፖለቲካ እስረኛ ነው የፖለቲካ እስረኛ አለ ማለትም ነውር አይደለም ። እንዲያውም የዜግነት መብት ነው ። መንግስትም የፖለቲካ እስረኛ የሌለው መሆኑን ማስረዳት ብቻ ሳይሆን ማረጋገጥ ግዴታው ነው ። ከዚህ ውጪ መንግስት የፍትህና የዳኝነት ስርአቱን በተለይም የወንጀል ፍትህ ስርአቱን ገጽታ የገነባ መስሎት እስር ቤቶችን ማረሚያ ቤት ልዩ ልዩ አይነትና መልክ ያላቸውን እስረኞች በድምሩ ታራሚዎች ቢል አሰራሩ ይበልጥ ገጽታ ያበላሻል እንጂ የታለመው ግብ ላይ አያደርስም ።
የአገርን ገጽታ የሚገነባው የህግ የበላይነትን በማስከበር ከህግ በላይ መሆንን በመዋጋት ህግና ደንብ እንዳመቸ የሚጣሉና የሚነሱበትን የባለስልጣናትን ተግባር በጽናት በመዋጋት ህገወጥነትን ለመግታት የሚወሰደው እርምጃ የራስንም የህግ አክባሪነት የውሃ ልክ የሚያስገምት መሆኑን አውቆ በተጠያቂነት ስሜት መስራት ነው ። በሆነ ምክንያት በተፈጸመው ወንጀል አይነት ወይም ድርጊቱን ፈጸመ በተባለው ሰው ወይም ወገን ማንነት ምክንያት የህዝብን ስሜት በመጋለብ በጥላቻ የሚወርደው ስድብና ክስ ብቻ በቂ ማስረጃ ሆኖ ጥፋተኝነት የማይወሰንበት ተቀዳሚ የስሜት ፍርድ ያልተጫነው እውነተኛና ትክክለኛ ፍትህ የሚሰጥበት ነጻ የዳኝነት ተቋም ማረጋገጥ ከአገር አቅም በላይ የቀበጠ ወጪ የሚከሰከስበት የፕሮፓጋንዳው አውታር ከሚጮኸው በላይ ይበልጥ ይናገራል ።
የሃይማኖት መሪዎችም በአንድ ወቅት ከመካከላቸው አንዱ እንዳሉት ፖለቲካው እጣን እጣን እንዳይሸት ሃይማኖትም ፖለቲካ ፖለቲካ እንዳያውድ ለማንም ሳይሆን ለገዛ ራሳቸው መጠንቀቅ አለባቸው ። እስረኞችን በስማቸው ይጥሯቸው ።
ለሚዲያው ደግሞ የህግ ታራሚዎች ክስ ሳይመሰረትባቸው ከሁለት አመት በላይ ቆዩ ከማለት በላይ ማፈሪያ አለመኖሩን መናገር ገና አሁንም አልቀረልንም ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።

