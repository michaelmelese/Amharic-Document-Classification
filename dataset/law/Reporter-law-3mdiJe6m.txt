የዘንድሮን ፓርላማ ልዩ የሚያደርገው !
በበሪሁን ተሻለ ።
የዘንድሮው የ2008 የ መስከረም ወር የመጨረሻ ሳምንት ሰኞ ወሩ በገባ በ24ኛው ቀን ላይ ይውላል ። ከዚህ በበለጠ ግልጽና ቀላል አነጋገር የመስከረም ወር የዚህ አመት የመጨረሻው ሰኞ የሚውለው መስከረም 24 ቀን ነው ። የወሩ የመጨረሻ ስም ከዚህ በላይ ቀድሞ ወይም ከወሩ 24ኛ ቀን በፊት ቀድሞ ሊመጣ አይችልም ። የወሩ ሰኞ ከዚያ በፊት ቀድሞ ከመጣ ለምሳሌ 23 ወይም 22 ላይ ከዋለ የወሩ የመጨረሻ ሳምንት ሰኞ መስከረም 30 ወይም 29 ላይ ይውላል ማለት ነው ።
እዚህ የወሩ ሰኞ ቆጠራ ውስጥ የገባሁት የመስከረም ወር የመጨረሻ ሳምንት ሰኞ ህገ መንግስታዊ ቦታ ያለው ቀን በመሆኑ ነው ። የህገ መንግስቱ ምእራፍ ስድስት በመላ የፌዴራሉ ምክር ቤቶች ምእራፍ ነው ። የፌዴራሉ መንግስት ሁለት ምክር ቤቶች እንዳሉት እነሱም የህዝበ ተወካዮች ምክር ቤትና የፌዴሬሽን ምክር ቤት መሆናቸውን እንዲሁም የእያንዳንዱን ምክር ቤት ስልጣንና ተግባር የስብሰባና የስራ ዘመን ይደነግጋል ። ይህ ምእራፍ የህዝበ ተወካዮችን ምክር ቤት ጉዳይ በሚደነግገው ክፍሉ የምክር ቤቱ የስራ ጊዜ ከመስከረም ወር የመጨረሻ ሳምንት ሰኞ እንዲጀምር ይወሰናል ። በእንግሊዝኛ ጭምር ።
በእንግሊዝኛው ጭምር ስንል ህጐቻችን ሁሉ ህገ መንግስቱን ጨምሮ የሚወጡት በፌዴራል ነጋሪት ጋዜጣ መሆኑን የፌዴራል ነጋሪት ጋዜጣ የሚታተመውም በአማርኛና በእንግሊዝኛ ቋንቋዎች መሆኑን ዘንግተን አይደለም ። በተለምዶና የህግ ድጋፍ ባለው የተቋቋመ አሰራር ጭምር እንደ ኢትዮጵያ አቆጣጠር የሚጻፍ ቀንና አመተ ምህረት በእንግሊዝኛው ጽሁፍ ቅጂ ላይ ሲጻፍ በአውሮፓ ቀን አቆጣጠር ተተርጉሞ ይቀርባል ። የተቋቋመውና ለምሳሌ የኢትዮጵያ የፍትሀ ብሄር ስነ ስርአት ህግ የሚደነግገው ይኸው ነው ። ህገ መንግስቱ ራሱ ነሀሴ 15 ቀን 1987 አ.ም እና ህዳር 29 ቀን 1987 አ.ም እንደ ቅደም ተከተላቸው ኦገስት 21 ቀን 1995 እና ዲሴምበር 8 ቀን 1994 ብሎ በአውሮፓ ቀን አቆጣጠር ለውጦ አቅርቧቸዋል ።
የህዝብ ተወካዮች ምክር ቤት የስራ ዘመን ከመስከረም ወር የመጨረሻ ሳምንት ሰኞ ይጀምራል የሚለው የህገ መንግስቱ ድንጋጌ የእንግሊዝኛ ቅጂ ግን የመስከረም ወር የመጨረሻ ሳምንት ሰኞን ወደ አቻ የአውሮፓ አቆጣጠር አልለወጠውም አልተረጐመውም ። ነው ያለው ። የአውሮፓን አቆጣጠር የእዚህን አጣማጅ አቻ እፈልጋለሁ ብሎ አላስፈላጊ እዳ እና ጣጣ ውስጥ አልገባም ። ለምሳሌ የኦክቶበር የአውሮፓውያን ወር የመጀመሪያ ሳምንት ሰኞ አላለም ። ሁልጊዜም ይህ አይሰራምና ።
የመስከረም ወር የመጨረሻ ሳምንት ሰኞን በተለምዶ የምናውቀው የሪፐብሊኩ ፕሬዚዳንት በሚያቀርበው ንግግር ነው ። ይህንን ጉዳይ ትንሽ ማፍታታት የግድ ያስፈልጋል ። መጀመሪያ የመስከረም ወር የመጨረሻ ሳምንት ሰኞን በተለምዶ የምናውቀው ያልኩበትን ምክንያት ላስረዳ ። ይህ እለት በህጉ የሚታወቀው የህዝብ ተወካዮች ምክር ቤት የስራ ዘመን የሚጀምርበትን ቀን በሚደነግገው በህገ መንግስት አንቀጽ 58 ድንጋጌ ነው ። በህገ መንግስቱ ምእራፍ ስድስት የተደነገገው ሁሉ የሚመለከተውና መላው ምእራፍ የተሰዋው ስለፌዴራሉ መንግስት ምክር ቤቶች ነው ። የፌዴራሉ መንግስት ምክር ቤቶች ደግሞ ሁለት ናቸው ። አንደኛው የህዝብ ተወካዮች ምክር ቤት ሌላኛው የፌዴሬሽን ምክር ቤቶች ናቸው ። የህገ መንግስቱ ምእራፍ ስድስት ሁለት ክፍሎች አሉት ። አንዱ ስለአንደኛው ሌላኛው ስለሁለተኛው ምክር ቤት ለየብቻ ይደነግጋሉ ።
በዚህ መሰረት የሁለቱም ምክር ቤቶች የስብሰባና የስራ ዘመን ለየብቻ ተደንግገዋል ። የአንደኛው ምክር ቤት የተደነገገው በአንቀጽ 58 ሲሆን ይህም ደጋግመን የገለጽነውና የመስከረም ወር የመጨረሻ ሳምንት ሰኞን የሚደነግገው ነው ።
የፌዴሬሽን ምክር ቤት ስብሰባና የስራ ዘመን የተወሰነው በሌላ ድንጋጌ በአንቀጽ 67 ነው ። በዚህ መሰረት የፌዴሬሽኑ ምክር ቤት የስራ ዘመን አምስት አመት በመሆኑ ማእቀፍ ውስጥ የዚህ ምክር ቤት ስብሰባ ቢያንስ በአመት ሁለት ጊዜ ይሰበሰባል ተብሎ ተደንግጓል ።
በዚህ የሁለቱ ምክር ቤቶች ልዩነት ውስጥ ደንበኛውን ወይም መደበኛውን የጉባኤ ወራት በተመለከቱ አንድ የሚያደርጋቸው የጋራ ስብሰባቸው ነው ። የህዝብ ተወካዮች ምክር ቤትና የፌዴሬሽን ምክር ቤት የጋራ ስብሰባ የሚያደርጉባቸው ሁኔታዎችና ምክንያቶች በህገ መንግስቱ የተለያዩ ድንጋጌዎች በየስፍራው ተበታትነው የተጠቀሱት ናቸው ። ህገ መንግስቱ ውስጥ በተቀመጡበት ቅደም ተከተል ሲቃኙ የሚከተሉት ናቸው ።
አንደኛ በየትኛውምና በማንኛውም ክልል ሰብአዊ መብቶች ሲጣሱና ክልሉ ድርጊቱን ማቆም ሳይችል ሲቀር የተወካዮች ምክር ቤት በራሱ አነሳሽነትና ያለ ክልሉ ፈቃድ ተገቢው እርምጃ እንዲወሰድ ለፌዴሬሽን ምክር ቤትና ለህዝብ ተወካዮች ምክር ቤት የጋራ ስብሰባ ጥያቄ ያቀርባል ። በዚህ የጋራ ስብሰባ በተደረሰበት ውሳኔ መሰረት ለክልሉ ምክር ቤት መመርያ ይሰጣል ።
ሁለተኛ የሪፐብሊኩን ፕሬዚዳንት ለመምረጥ እጩ የማቅረብ ስልጣን የህዝብ ተወካዮች ምክር ቤት ሆኖ ፕሬዚዳንቱን የመምረጥ ስልጣን ግን የህዝብ ተወካዮች ምክር ቤትና የፌዴሬሽን ምክር ቤት የጋራ ስብሰባ ስልጣን ነው ።
ሶስተኛ በህገ መንግስቱ ውስጥ የጋራ ስብሰባ ጉዳይ የተነሳበት ሌላው ርእሰ ጉዳይ የሪፐብሊኩ ፕሬዚዳንት ስልጣንና ተግባር በተዘረዘረበት ድንጋጌ ውስጥ ነው ። በዚህ መሰረት ፕሬዚዳንቱ የህዝብ ተወካዮችን ምክር ቤትና የፌዴሬሽኑን ምክር ቤት አመታዊ የጋራ ስብሰባ ይከፍታል ማለት በመጀመሪያው ተራ ቁጥር የተደነገገው የፕሬዚዳንቱን ተግባር ነው ።
ይህንን ጉዳይ ለጊዜው ዘለን ወደ አራተኛው የጋራ ስብሰባ አይነት እንሻገር ።
አራተኛ በህገ መንግስቱ ተለይተው ያልተሰጡ ታክስና ግብር የመጣል የፌዴራል መንግስትና ወይም የክልል መንግስት ስልጣንን የሚመለከተው የፌዴሬሽን ምክር ቤትና የህዝብ ተወካዮች ምክር ቤት በጋራ ስብሰባ በሁለት ሶስተኛ ድምጽ የሚወስኑበት የጋራ ስብሰባቸው ነው ።
አምስተኛ የጋራ ስብሰባ የሚመለከተው ድንጋጌ ህገ መንግስቱን ማሻሻል አስፈላጊ ሲሆን የሚጠራው የጋራ ስብሰባ ነው ። እነዚህ ሁኔታዎችና ምክንያቶች ሲያጋጥሙ የሚጠራው የሁለቱ ምክር ቤቶች የጋራ ስብሰባ ከዚህ በላይ በተራ ቁጥር ሶስት የዘለልነው የፕሬዚዳንቱ ስልጣንን ተግባር የሚያወሳው አይነት የጋራ ስብሰባ አይደለም ። በፕሬዚዳንቱ ስልጣንና ተግባር የተጠቀሰው ድንጋጌ የህዝብ ተወካዮች ምክር ቤትንና የፌዴሬሽን ምክር ቤት አመታዊ የጋራ ስብሰባ ይከፍታል ይላል ። እነዚህ ከላይ የዘረዘርናቸው ሌሎች የጋራ ስብሰባ አይነቶች አመታዊ አይደሉም ። ፕሬዚዳንቱ የህዝብ ተወካዮች ምክር ቤትንና የፌዴሬሽን ምክር ቤትን አመታዊ የጋራ ስብሰባ ይከፍታል የሚለው ህገ መንግስታዊ ድንጋጌ የእንግሊዝኛ ቅጂ ግን ከአማርኛው ሻል ያለ የተፍታታ ነገር አለው ። አማርኛው አመታዊ የጋራ ስብሰባ ይከፍታል የሚለውን የፕሬዚዳንቱን ተግባር ብሎ ጥቂት ያፍታታዋል ።
ቢያንስ በአመት ሁለት ጊዜ ይሰበሰባል የተባለውን የፌዴሬሽን ምክር ቤትንና ከመስከረም ወር የመጨሻ ሳምንት ሰኞ ጀምሮ እስከ ሰኔ 30 የሚቀጥለውን የህዝብ ተወካዮች ምክር ቤት አመታዊ የስብሰባው ወራት የሚያስተባብረውና አንድ ቦታ ላይ የሚያገናኘው ይኸው የፕሬዚዳንቱ ስልጣንና ተግባር ድንጋጌ ነው ። ለዚህ ነው የመስከረም ወር የመጨረሻ ሳምንት ሰኞን በተለምዶ የምናውቀው በፕሬዚዳንቱ የመክፈቻ ንግግር ነው ያልኩት ።
አመታዊ የሪፐብሊኩ ፕሬዚዳንት የመክፈቻ ንግግር የሚደመጥበት ወቅትና ሁኔታ ደግሞ ሁሌም ከአመት አመት በገዛ ራሱ የዜና ፋይዳነት ብቻ በአንድ አይነት የሚታይ አይደለም ። እንደሚታወቀውና በህዝብ ተወካዮች ምክር ቤት መመርያ ቁጥር አንድ መሰረት የፕሬዚዳንቱ ንግግር አዘጋጅ መንግስት ነው ። መንግስት ማለት በምክር ቤቱ አብላጫ መቀመጫ ያገኘውና የፌዴራሉን መንግስት የህግ አስፈጻሚ አካል ያደራጀው አካል ራሱ ማለት ነው ። የመክፈቻ ንግግሩ ይዘትም አሁንም እንደሚታወቀውና በተጠቀሰው መመርያ ጭምር እንደተወሰነው ያለፈውን አመት የመንግስት ዋና ዋና የስራ እንቅስቃሴዎችና ውጤቶች ዋና ዋና አገራዊና አለም አቀፋዊ ጉዳዮችን በበጀት አመቱ ህግ ሊወጣላቸው የታሰቡ ጉዳዮችን ወዘተ ያካትት ዘንድ ተደንግጓል ።
የሁለቱ ምክር ቤቶች የጋራ ስብሰባ በስራ ዘመናቸው መጀመሪያና በየአመቱ መጀመሪያ ላይ የሚያዳምጡት የፕሬዚዳንቱን ንግግር በዚህና በገዛ ራሱ ምክንያት ምን አለ ? ምን ተባለ ? ምን ይባል ይሆን ? የሚባል ነው ። ራሱ ወሬ ነው ትኩስ ወሬ ነው ። በአማሪካ ስቴት ኦፍ ዘ ዩኒየን በደቡብ አፍሪካ ስቴት ኦፍ ዘ ኔሽን የሚባለው ተደማጭነት ያለውና ለመንግስት ተጠያቂነት መሰረት ነው ። በስም ኢትዮጵያም ውስጥ ነበር ። የዙፋን ንግግር ይባል ነበር ።
የፕሬዚዳንቱ ንግግር በየአመቱ ስለሚደረግ የአንዱ አመት ከሌላው አመት የሚለየው በእያንዳንዱ ተከታታይ አመት መካከል ባለው ልዩነት ላይ ብቻ አይደለም ። ከዚህ የተለየውን ልዩነት የሚያስከትሉ ሁለት ጉዳዮች አሉ ።
አንደኛው የህዝብ ተወካዮች ምክር ቤትና የፌዴሬሽን ምክር ቤት አመታዊ የጋራ ስብሰባ በፕሬዚዳንቱ ንግግር የሚከፈተው በአንድ የምርጫ ዘመን ውስጥ ብቻ ሳይሆን በምርጫዎች መካከልም ጭምር ነው ። በሌላ አባባል የሁለቱ ምክር ቤቶች የጋራ ስብሰባ የፕሬዚዳንቱን የመክፈቻ ንግግር የሚያደምጠው በየአመቱ መጀመሪያ ላይ ብቻ ሳይሆን በየስራ ዘመናቸው መጀመሪያ ላይ ጭምር ነው ። የፌዴራሉ መንግስት የህዝብ ተወካዮች ምክር ቤትና የፌዴሬሽን ምክር ቤት አባላት ምርጫና ውክልና ከተከናወነ በኋላ በአዲሱ አመት መጀመሪያ ላይ የሚደመጠው የመክፈቻ ንግግር በስራ ዘመናቸው መጀመሪያ ላይ የሚደረገው ንግግር ነው ።
ይህንን የመክፈቻ ንግግር ወይም የመክፈቻው ንግግር የሚደረግበትን ድባብ ልዩ የሚያደርገው ከራሱ ከንግግሩ ይዘትና መቸት ይልቅ ከመክፈቻ ንግግሩ በፊት መቅደም ያለበት ተግባርና ድርጊት ነው ። በዚህ መሰረት የህዝብ ተወካዮችና የፌዴሬሽን ምክር ቤቶች አባላት ምርጫና ውክልና ከተከናወነ በኋላ አዲሱ ፓርላማ ዝግጁና ስንዱ ሆኖ ተዋቅሮ መገኘት አለበት ። ፕሬዚዳንቱን የሚሰማው ከዚህ በኋላ ነው ። የእያንዳንዱን አመት የስራ መጀመሪያ ከምክር ቤቶቹ የስራ ዘመን መጀመሪያ የሚለየው አንደኛው ምክንያት ይኸው ነው ። በኢትዮጵያ ይህ ልዩነት ከ1988 አ.ም ጀምሮ እስከ አሁኑ 2008 አ.ም ድረስ እነሆ አሁን ለ5ኛ ጊዜ መደገሙ ነው ።
አላጋጥም ብሎ እንጂ የፓርላማው ከምርጫ በኋላ የስራ ዘመን መጀመሪያ ሁልጊዜም የግድ አምስት አመት እየጠበቀ መምጣት የለበትም ። ፓርላሜንታዊውን ቅርጸ መንግስት ከፕሬዚዳንታዊው የሚለየው አንዱ ነገርም ይኸው ነው ። ፕሬዚዳንታዊው ቅርጸ መንግስት ርእሰ ብሄሩን ለተመረጠበት መላው የስራ ዘመን ይዞ ይዘልቃል ። ፓርላሜንተዊው ቅርጸ መንግስት ግን በእኛ ህገ መንግስት አንቀጽ 60 እንደተደነገገው የአምስት አመቱ የስራ ዘመን ሳያበቃ ገና ጀመረ ከመባሉ በማናቸውም ጊዜ ምክር ቤቱ ሊበተን ይችላል ። ምክር ቤቱ ከተበተነበት ጊዜ ጀምሮ ከስድስት ወራት ባልበለጠ ጊዜ ውስጥ አዲስ ምርጫ ይደረጋል ። በዚህ ምክንያት የህዝብ ተወካዮች ምክር ቤት አባላት ምርጫ ከተከናወነ በኋላ አዲሱ ፓርላማ በስራ ዘመኑ መጀመሪያ ላይ የሚሰማው የፕሬዚዳንቱ ንግግር የግድ በየአምስት አመት ልዩነት የሚመጣ አይደለም ።
በዚህ ምክንያት በየአመቱ መጀመሪያ ይልቅ በየአዲሱ ፓርላማ የስራ ዘመን መጀመሪያ ላይ የሚደመጠው የፕሬዚዳንቱ የመክፍቻ ንግግር በምን ቅድመ ሁኔታዎች መቀደም እንዳለበት የእስከዛሬው የአራት ጊዜ ልምዳችንና ድግግሞሹ በግልጽና በማያሻማ ሁኔታ ቀምሮ አጠናቅሮና አጠቃልሎ ወግና ልማድ የአገር ህግም አድርጐት አላየንም ።
በዚህ ረገድ ጥርጊያ መንገዱን እየሰሩ እያሻሻሉና እያሳመሩ ስርአት እየገነቡና እያጠናከሩ ከመሄድ አያ ያለብንን ድክመት የሚያጋልጠው ሌላው ጉዳይና አጋጣሚ በየስድስት አመቱ የሚደረገው የፕሬዚዳንቱ ምርጫ ነው ። ሁለተኛው ጉዳይ ይኸው ነው ።
ፕሬዚዳንቱን በእጩነት የማቅረብ ስልጣን የህዝብ ተወካዮች ምክር ቤት ሲሆን መራጩ አካል ደግሞ የሁለቱም ምክር ቤቶች የጋራ ስብሰባ ነው ። እስካሁን ድረስ አገሪቷ የተመረጡት ዶ/ር ሙላቱ ተሾመ ናቸው ።
በፓርላማው የስራ ዘመንና በፕሬዚዳንቱ የስራ ዘመን መካከል መዛነቅ መኖሩ ቢያንስ ቢያንስ ለዚህ ጉዳይ ችግር ሲያስከትል ባናይም በዚህ የፕሬዚዳንቱ የምርጫ አጋጣሚም የጐደለ ነገር ሲኖር ሂደቱና መንገዱ ውስጥ አባጣ ጐባጣው ሲያወላክፍ ውጣ ውረዱና ደፋ ቀናው ከሆያ ሆዬውና ከስነ ስርአታዊ ቸበርቻቻው በልጦና ጐልቶ ሲጮህና ሲያሳጣ መስክረናል ። ለምሳሌ የመጀመሪያው ፕሬዚዳንት የመጀመሪያ ስድስት አመት የስራ ዘመን ያበቃው በ1993 አ.ም ነው ። በ1994 አ.ም የዚሁ ፕሬዚዳንት ሁለተኛው የስድስት አመት ወይም የሌላ ተመራጭ ፕሬዚዳንት የመጀመሪያ የስራ ዘመን የሚጀምርበት አመት ነው ።
መጀመሪያ ነገር የነባሩን ፕሬዚዳንት ወይም የተተኪውን ፕሬዚዳንት የምርጫ አፈጻጸም ስራና ሂደት እስከ 1994 አ.ም መጀመሪያ ድረስ የማቆየትንና የመወዘፍን ጥበብ ህገ መንግስቱ አላቋቋመውም ። የሚመክረውም አይደለም ። ይልቁንም ሲበዛ የሚጸየፈው አሰራር ነው ። ይህ በሶስተኛው ፕሬዚዳንት ምርጫም የተደገመ ግድፈት ነው ። ቀጣዩን ፕሬዚዳንት የመምረጥ ስራ በፓርላማው የስራ ዘመን መጀመሪያ ቀን ራሱ ላይ የመደረግ ወግ ተደጋግሞ ከታየው አሸማቃቂ ልምዶች አንጻር ብቻ እንን ይቅር አልተባለም ። መቅረት ያለበት ግን በዚህ ምክንያት አይደለም ። ፕሬዚዳንቱ ከክብርና ከስነ ስርአታዊ ወግ በላይ ፋይዳ የለውም ቢባልም እንን አገር መስከረም የመጨረሻው ሳምንት ሰኞ ላይ ስራውን የሚጀምረውን ፕሬዚዳንቱን ከዚያ በፊት የማይመርጥበትና የማያውቅበት ምክንያት በጭራሽ የለም ።
ሁለተኛው በዚህ ምርጫ ውስጥ የመሰከርነው ያልተገባ ስራ የህዝብ ተወካዮች ምክር ቤትም ሆነ የፌዴሬሽን ምክር ቤት ስራቸውን ለየብቻ የጀመሩት በፕሬዚዳንቱ ንግግር አመታዊ የጋራ ስብሰባቸው ሳይከፈት ነው ። የሚከፈተውም የተመረጠ ፕሬዚዳንት ሳይኖር ነው ። ከዚህ ሁሉ በላይ የሚገርም ሌላም ጉዳይ ነበር ።
የመጀመሪያው የሪፐብሊኩ ፕሬዚዳንት የስድስት አመት የመጀመሪያ የስራ ዘመን አልቆ ሁለተኛው የስራ ዘመን የሚቀጥልበት ወይም ሌላ ፕሬዚዳንት ስራውን ተረክቦ የሚጀምርበት የ1994 አ.ም የካሌንደር አመት የመስከረም ወር የመጨረሻ ሳምንት ሰኞ የዋለው መስከረም 28 ቀን ነበር ። መስከረም 1994 አ.ም የመጨረሻው ሰኞ ላይ የፕሬዚዳንቱን የመክፈቻ ንግግር የሚያደምጡት በ1992 አ.ም ሁለተኛ ምርጫ የተመረጡትና የተወከሉት ስራቸውንም በ1993 አ.ም የጀመሩት የህዝብ ተወካዮችና የፌዴሬሽን ምክር ቤት አባላት ናቸው ።
መስከረም 28 ቀን 1994 አ.ም እንደተለመደው ከሰአት በኋላ ፓርላማው በፕሬዚዳንቱ ንግግር የተከፈተው በዚያው እለት መስከረም 28 ቀን 1994 አ.ም የጸደቀና ከዚያው እለተ ጀምሮ የጸና የኢትዮጵያ ፌዴራላዊ ዴሞክራሲያዊ ሪፐብሊክ ፕሬዚዳንት መተዳደሪያ አዋጅ ቁጥር 255/1994 የሚባል አዋጅ እንዲወጣ ተደርጐ ነው ። ፕሬዚዳንቱም በዚያው እለት በዚያው የምክር ቤቶች ስብሰባ ከተመረጠ በኋላ ነው ።
የዘንድሮን የ2008 አ.ም የመስከረም ወር የመጨረሻ ሳምንት ሰኞ የፕሬዚዳንቱን የመክፈቻ ንግግር የሚያደምጠው ነባሩ የህዝብ ተወካዮች ምክር ቤትና የፌዴሬሽን ምክር ቤት የጋራ ስብሰባ አይደለም ። በ2007 አ.ም አምስተኛ ጠቅላላ ምርጫ የተመረጡትና የተወከሉት አዲሶቹ አባላት ናቸው ። የሚያዳምጡት የፕሬዚዳንቱ የመክፈቻ ንግግር የስራ ዘመናቸውም የአመቱም የመጀመሪያ ንግግር ነው ። እስከ ሰኞ መስከረም 24 ቀን ባሉት የመዳረሻ ሳምንታት ውስጥ በተለይም ከመስከረም አጋማሽ ጀምሮ በሰማኋቸው የሁለቱ ምክር ቤቶች ጽህፈት ቤቶች ማስታወቂያ መሰረት ለምክር ቤቶቹ አባላት ጥሪ ሲያደርጉ ቆይተዋል ።
የምንነጋገርበትን ጉዳይ በይበልጥ መረዳት እንዲቻል የምክር ቤቶችን ማስታወቂያዎች ይዘት ማወቅ አስፈላጊ ነው ። ሁለቱንም ማስታወቂያዎች የሰማኋቸው መስከረም 18 ቀን 2008 አ.ም በኢትዮጵያ ቴሌቪዥን ከምሽቱ ሁለት ሰአት ዜና በኋላ ባለው ጊዜ ነው ።
አንደኛው የህዝብ ተወካዮች ምክር ቤት ጽህፈት ቤት በ2007 አ.ም በተካሄደው አምስተኛ አገራዊና ክልላዊ ምርጫ ለኢፌዴሪ የህዝብ ተወካዮች ምክር ቤት አባልነት ለተመረጣችሁ አባላት በሙሉ ያስተላለፈው የማስታወቂያ ጥሪ ነው ። ጽህፈት ቤቱ በዚህ ማስታወቂያው አምስተኛው የህዝብ ተወካዮች ምክር ቤትና የፌዴሬሽን ምክር ቤት የምስረታ ጉባኤ መስከረም 24 ቀን 2008 አ.ም. ይካሄዳል ይልና በመሆኑም ለህዝብ ተወካዮች ምክር ቤት አባልነት የተመረጣችሁ አባላት የኢትዮጵያ ብሄራዊ ምርጫ ቦርድ የሰጣችሁትን የተመራጭነት መታወቂያና ሁለት ፓስፖርት ሳይዝ ጉርድ ፎቶግራፍ በመያዝ ከመስከረም 20 እስከ 21 ቀን 2008 አ.ም ባለው ጊዜ ውስጥ ለህዝብ ተወካዮች ምክር ቤት ሪፖርት እንድታደርጉ ሲል ጥሪውን አስተላልፏል ።
የፌዴሬሽን ምክር ቤት ጽህፈት ቤት በበኩሉ በማስታወቂያው የኢፌዲሪ የፌዴሬሽን ምክር ቤትና የህዝብ ተወካዮች ምክር ቤት አምሰተኛ የፓርላማ ዘመን አንደኛ አመት የስራ ጊዜ መስከረም 24 ቀን 2008 አ.ም በሚያደርጉት የጋራ ስብሰባ እንደሚጀምር በመሆኑም የፌዴሬሽን ምክር ቤት በአምስተኛው የፓርላማ ዘመን አንደኛ መደበኛ ጉባኤው የምክር ቤቱን አፈ ጉባኤና ምክትል አፈ ጉባኤ ይመርጣል ። የምክር ቤቱን ቋሚ ኮሚቴዎችንም ይሰይማል ። በተለያዩ ጉዳዮች ዙሪያ በመወያየት አቅጣጫ ያስቀምጣል ተብሎ ይጠበቃል ይልና የተከበራችሁ የኢፌዴሪ የፌዴሬሽን ምክር ቤት አባላት በሙሉ መስከረም 23 ቀን ሁለት ጉርድ ፎቶ በመያዝ በፌዴሬሽን ምክር ቤት ጽህፈት ቤት በመገኘት ሪፖርት እንድታደርጉ ሲል ያስታውቃል ።
በእነዚህ ማስታወቂያዎች ውስጥ የተነሱ እኛም እያነሳን እየጣልን የምንነጋገርባቸው በርካታ ጉዳዮች አሉ ። ሁሉም ግን የዚህ ጽሁፍ ርእሰ ጉዳዮች አይደሉም ። የእኛ ዋና ዋና ጉዳዮች በሁለቱም ማስታወቂያዎች ውስጥ በተለይ በልዩነት የተነሱት ጉዳዮች የሚገርም ፋይዳ ያላቸው ናቸው ። አንደኛውና ዋነኛው ጉዳይ በህዝብ ተወካዮች ምክር ቤት ማስታወቂያ በተለይና በልዩ የተገለጸው ነገር ነው ። ልብ ይበሉ አምስተኛው የህዝብ ተወካዮች ምክር ቤትና የፌዴሬሽን ምክር ቤት የምስረታ ጉባኤ መስከረም 24 ቀን 2008 ይካሄዳል ይላል ። ይህ ማስታወቂያ በተለይም የሁለቱንም ምክር ቤቶች የምስረታ ጉባኤ የሚመለከተው የጠቀስነው የማስታወቂያው ክፍል በፌዴሬሽኑ ምክር ቤት ማስታወቂያ ጨርሶ የማይታይና የሌለ ነው ። አንዱ የምስረታ ጉባኤ ያለውን ሌላው አንደኛ መደበኛ ጉባኤ ይለዋል ።
ይህ ጉዳይ ደግሞ እንንስ ያገባኛል ለሚል ዜጋ ይቅርና የኢትዮጵየን የሲቪክስ ትምህርት ለሚያጠናና ለሚማር ሁሉ የግድ አስፈላጊ ነው ። እውነት እንዲህ ያለ የምስረታ ጉባኤ የሚባል እናውቃለን ወይ ? አይተንስ አሳይተውንስ ያውቃሉ ወይ ? መስከረም ወር የመጨረሻው ሰኞ ሁሌ በህገ መንግስቱ በተደነገገው መሰረት የፌዴራሉ መንግስት የህዝብ ተወካዮች ምክር ቤትና የፌዴሬሽን ምክር ቤት አባላት ምርጫና ውክልና ተከናውኖ የፌዴሬሽኑ መስራች ጉባኤ የተካሄደ መሆኑን ሰምተናል ። ይህም የፌዴሬሽኑ መስራች ጉባኤ ነው ። በየአምስቱ አመት ወይም ቀደም ሲል በተጠቀሰው ምክንያት በየምርጫው ማግስት አዲስ ስራ የሚጀምረው አዲስ ፓርላማ እንዲህ ያለ የምስረታ ጉባኤ አይተን ሰምተን እናውቃለን ? አሳይተውን ያውቃሉ ? የየምክር ቤቶቹ የአሰራር ደንብስ ይህን ሁሉ ቀምሮና ቁልጭ አድርጐ ደንግጐ ሲሆን ለመላው አገርና ለአለም አለዚያም ለአዲስ ተመራጮች እንን የስራ መጀመሪያ ሰነድ አድርገውታል ?
በዘንድሮው መስከረም የመጨረሻ ሰኞ በቴሌቪዥን ለመላው አገር በቀጥታ ስርጭት በሚተላለፈው የፓርላማ የመክፈቻ ስነ ስርአት ውስጥ ማየትና መስማት ያለብን የፕሬዚዳንቱን ንግግር ብቻ አይደለም ። ከዚያ በፊትና እዚያ ውስጥ ያሉ ሁሉ ግልጽ ሆነው ህዝብ እንዲያውቃቸው መደረግ አለበት ።
በተለይ የአምናው ምርጫ ያሰባሰባቸው የህዝብ ተወካዮች ምክር ቤት አባላት አይነትና ቅንብር በአገሪቱ ያለፈው 20 አመት የምርጫ ታሪክ ውስጥ ታይቶ የማይታወቅና ኢህአዴግን ራሱን ሳይቀር ማሳፈሩ ያልቀረ ውጤት አስመዝግቧል ። ኢህአዴግ ራሱ የመቶ በመቶ አሸናፊነቱን ከዚህ ቀደም ባልተለመደ ሁኔታ ማስተባበልና መሸሽ የጀመረው የምርጫው ውጤት ለኢህአዴግ ጭምር ለወሬ የማይመች በመሆኑ ነው ። ኢህአዴግ ለ547 መቀመጫ 500 እጩዎች አቅርቦ በሁሉም እጩዎቹ አሸንፏል ። ኢህአዴግ መቶ በመቶ ያሸነፈው ግን በዚህ ስሌት ብቻ አይደለም ።
ኢህአዴግ ከ547 እንደራሴዎች በ500 ብቻ የተወሰነው ሌላ ተጨማሪ 47 ሰው አጥቶ አይደለም ። ከ87 ምርጫ ጀምሮ በነበረውና አሁንም በቀጠለበት ልማዱ መሰረት በሁሉም ያለፉት አራት ምርጫዎች ኢህአዴግ 45 መቀመጫዎችን ከአጋር ድርጅቶች በጭራሽ ነጥቆ አያውቅም ። የሚነጥቅ የውድድር ሙከራም አላደረገም ።
የዘንድሮው የምርጫ ውጤት ግን በምክር ቤቱ የአሰራር ደንብና በአገር ህግ ዋና ተቃዋሚ ፓርቲ ሁለተኛ ተቃዋሚ ፓርቲ የፓርቲ ተጠሪ ለተቃዋሚዎች የተመደበ ቀን የሚባሉትን ጽንሰ ሀሳቦች ከአገር ምድር ጠራርጐ ያወጣ ሱናሚ ነው ። ይህን የመሰለ ውጤት ባለው ምርጫ የተሰየሙት የምክር ቤት አባላት የህዝብ ተወካዮች ምክር ቤት የቴሌቪዥን ማስታወቂያ በገለጸው መሰረት የምስረታ ጉባኤ መስከረም 24 ቀን 2008 አ.ም ሲያደርጉ ህዝብ ማየት ይፈልጋል ።
የፕሬዚዳንቱ ንግግር ከሚደመጥበት የምክር ቤቶቹ የስራ ዘመንም ሆነ የአመቱ መጀመሪያ አግባብ ውጪ በገዛ ራሱ ምክንያት ባለከፍተኛ ፋይዳ የፖሊሲ ንግግር ነው ። መንግስት አጀንዳውን የድርጊት መርሀ ግብሩን ለህዝብ ዘርግፎ የሚያቀርብበት የመንግስት ይፋ ቃል ነው ። ኢትዮጵያ እንደምን እንደሰነበተች ? እንዴትስ እንደባጀችና እንደከረመች መንግስት ከአፈቀላጤዎቹ ከህዝብ ግንኙነትና ከገጽታ ግንባታ አውታሮቹ ውጪ እደባብቃለሁ እሸፋፍናለሁ ቢል ገልጠው ለሚያዩ ጌቶቹ ከላይ ለህዝቡ ከታች ለፓርላማው መልስ የሚሰጠበት የሪፖርት ቀን ነው ።
መንግስት በአመቱ ውስጥ የሚያወጣቸውን የህግ አይነት ልክና መልካቸውን የሚዘረዝርበትና ለህዝብ የሚያስተዋውቅበት ንግግርም ነው ። በጀመረው የፓርላማ አመት የመጀመሪያ የስራ ዘመን ህግ የሚወጣላቸውን ጉዳዮች ዝርዝር በፕሬዚዳንቱ ንግግር አካትቶ መገለጽ የተጀመረው ከ1990ዎቹ አጋማሽ ወዲህ ነበር ። በተለይም ደግሞ በ1996 አ.ም ጥቅምት የሚኒስትሮች ምክር ቤት ባሳለፈው ውሳኔና ባወጣው የስነ ስርአት ደንብ መሰረት ህግ የሚወጣላቸው ጉዳዮች ሀሳቡን አንቅቶ ከማቅረብ ጀምሮ የፕሬዚዳንቱ ንግግር አካል እስከሚሆኑበት ድረስ ያለው አሰራር በህግ ሻል ያለ መልክና ጥልቀት አግኝቶ የማይናቅ ጥረትና ትጋት መታየት ጀምሮ ነበር ።
ይህ ጥረትና ትጋት ከንቱ መፍጨርጨር ብቻ እየሆነ መፍጨርጨሩ ራሱም አንዴ ቦግ ብዙ ጊዜ ግን ድርግም እያለ ከቶውንም የማይናቅ አይነትና ብዛት ላላቸው የመንግስት መስሪያ ቤቶች ማህደርና ሪከርድ ክፍል ማህተም እየተደረገበተ ቀጥታ የህግ ረቂቅ ሆኖ የሚቀርብ ሰነድ ማየት ዛሬ በጣም የተለመደና የታወቀ አሰራር ሆኗል ።
የፕሬዚዳንቱ ንግግር ህግ ሊወጣላቸው የታሰቡ ጉዳዮችን መያዙና ይህም በሚኒስትሮች ምክር ቤት የ1996 አ.ም ውሳኔና መመርያ መሰረት መሆኑ ከፍ ያለ ጠቀሜታ ይኖረዋል ።
ችግሩ ግን ከሌሎች መካከልና ከነባሩና ስር ከሰደደው የአገር ህመም በተጨማሪ የዘንድሮውን ፓርላማ ልዩ የሚያደርገው ጉዳይ ነው ። የተወካዮች ምክር ቤት የፓርላማውን ስብሰባ የሚያደምቁለትንና አጫዋቾች ን አጥቷል ። ለሚቀጥለው አንድ የፓርላማ ዘመን እንደነ ሻለቃ አድማሴ እንደነ ዶ/ር መረራ አይነት ተርብና ተረበኞች ማየት ሱሚ ሆኖበት ይኖራል ። ለአፍና ለተውኔት ያህል እንን ይህንን ሚና የሚጫወትለት ተዋናይ በጭራሽ አያገኝም ። ሌላው ከአሸናፊው ፓርቲ ውጪ ያለው ወገን ወይም ወገኖች ምን እንደሚሉ ማድመጥ ከእነዚህ ወገኖች መብትና ነጻነት አንጻር ብቻ ሳይሆን የሌላ ሰውን ሀሳብ ጥቅሜ ብሎ ከማድመጥ አንጻር ጭምር በጣም ከፍተኛ ጉዳይ አለው ። የ2007 አ.ም ምርጫ ግን ይህንን ጥቅም ከፓርላማው ነጥቆታል ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።
