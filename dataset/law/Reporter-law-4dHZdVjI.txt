ኢትዮጵያ የለውጥ አብሪዎችን ለምን አጣች ?
በታደሰ ሻንቆ ።
ኢትዮጵያችን የለውጥ ጥማት ማነስ የለባትም ። ይሄ የዛሬው ጉዳያችን በተለይና በዋነኝነት ምናልባትም በብቸኝነት የሚመለከተው ከገዢው ፓርቲ ውጪ ያሉትን ነው እንጂ የገዢውም ፓርቲ የወቅቱ እንደገና በጥልቀት የመታደስ ንቅናቄ አንዱ ባህርይ ለውጥ ነው ይላል ። ችግሩ ግን የለውጥ ጥማት ማነስ አይደለም ። ካለፉት ውድቀቶች ጥፋቶች ስህተቶች ተምሮ ዝግጅትን በማሟላት ረገድ ግን የፖለቲከኞቻችን ነገር ዛሬም ምኑ ተይዞ ነው ። እስከ ዛሬም ድረስ የአገሪቷንና የህዝቦቿን ተቀዳሚ ጉዳዮች ከጊዜ ወደ ጊዜ አንጥሮ እየተነተነ ለየወቅቱ ማትኮሪያ የሆኑ መፍትሄዎችንና ተግባሮችን አሳጥሮና አቅሎ ወደ ህዝብ በማሸጋገር በተከታታይ ለመምራት የቻለም ሆነ የሞከረ አንድም የፖለቲካ ፓርቲ የለም ።
መጀመርያ ነገር በማህበራዊ ኢኮኖሚያዊና ፖለቲካዊ አመለካከከቶች ጥቅሞችና ፍላጐቶች ላይ ያተኮረ መሳሳብ ባለመኖሩ ለአያሌ ቅንጥብጣቢ ፓርቲዎች መፈጠር ተዳርገናል ። ስንጥረጥር አስተሳሰቦችና ቡድኖች በአላማ እየተሳሳቡ ንጠቱና በየፈርጁ መዘርዝሩ መሰል ከመሰል መፈላለጉ ቀጥሎ በየጠበላቸው መሰባሰብ ችለው ወደ ጥቂት ጠንካራ ፓርቲ የሚያድጉበት ሂደት ገና እንደተጀመረ ደንግጦ ተቋርጧል ።
ብሄረተኛና ህብረ ብሄራዊ ልዩ ልዩ ቡድኖች ወደ መሰባሰብ ሲመጡ ከብሄረተኛ ጋር መጐዳኘት አንድነትን ወይም አገርን መክዳት የሚመስላቸው የብሄረተኛ ግቢን አልፎ ህብረ ብሄራዊ የእይታና የአስተሳሰብ ግቢ ውስጥ መግባት ብሄርን መካድ የሚመስላቸው በፓርቲ ውስጥ ከመሪነት በመለስ ያለ መዋቅር ውስጥ ገብቶ መታዘዝና ለውሳኔ መገዛት ክብረ ነክ ወይም ከጭቆና ቁጥር የሚሆንባቸው ሲንጫጩና ሲያፈነግጡ ደጋግመን አይተናል ። ወደ ፊትም አይታይም የሚባል የተገላገልነው ችግር አይደለም ። ዋናው ችግር ግን መታየቱ ሳይሆን የእነዚህን አይነት ወደፊት ሊራመዱ ያልቻሉ ወገኖችን ዳርቻ ላይ ሊያወጣ የሚችል የመስመር ጥራትና ጥምረት ሊፈጠር አለመቻሉ ነው ። የዚህም ምክንያት ለመሰባሰብ የሚሞክሩት ቡድኖች የሚይዙት አቋም በጥናትና በሀሳብ ልውውጥ የሚያድግና የሚጠራ አለመሆኑና ጥምረታቸውም ጥረታቸውም መሰረቱን የሚገነባው በአገሪቷና በህዝቦቿ ዋና ጉዳዮች ላይ ስላልሆነ ነው ። የተቃውሞው ሃይል አንደኛው ችግር ይሄ ነው ።
የጠላትነት ፖለቲካው በዚህም ወገን አለ ። በግልጽም ሆነ በድብቅ ህወሃት ኢህአዴግን የኢትዮጵያ ጸር አድርጐ ማየት በተቃዋሚዎች አካባቢ ከተዘወተረ ቢያንስ የኢህአዴግን የስልጣን ዘመን ያህል እድሜው የገፋ ነው ። ከተራው እስከ የከፋው ድረስ ያለውን ሰበብና ምክንያት እንይ ። ለአንዳንዶቹ ኢህአዴግን ጠላት እያሉ መጮህና መስበክ ቶሎ እድሜውን አሳጥሮ ስልጣን ለመያዝ የሚጠቅም ዘዴ ነው ። የጠላትነት ፖለቲካ አይበጅም እያሉ ሲያስተምሩን ለነበሩ አንዳንዶችም የኢህአዴግ በደልና ግፍ እነሱ ስለደረሰባቸውና ሊበቀሉት ስለፈለጉ ኢህአዴግን በኢትዮጵያ ታይቶ የማይታወቅ ጠላት አድርገውታል ። በርከት ላሉት ኢህአዴግን የአገር ጠላት አድርጐ ለማየት መሰረት የሆናቸው አገርን የጐዱ ፖለቲካዊና መንግስታዊ ጥፋቶቹ ናቸው ። የአገርን ጥቅም የመጉዳት ጥፋቶች በአጼ ሃይለ ስላሴም ላይም ሆነ በደርግ ላይ መደርደር ይቻላል ። የዚምባብዌው ሙጋቤም በአገርና በህዝብ ላይ ታሪካዊ የሚባል ጉዳት አድርሷል ። ግን ሙጋቤም ጸረ ዚምባብዌ ደርግም ጸረ ኢትዮጵያ አልተባሉም ። ታዲያ ህወሃት ኢህአዴግ በአገር የተነሳ ጠላት የሚደረግበት ጸረ ኢትዮጵያ የሚባልበት ልዩ ምክንያት ምንድነው ? ኢህአዴግ ለአንድ ወይም ለሌላ ብሄረሰብ የቆመ መንግስት ለሚመስላቸው ሌላ አንድ እውነት ልንገራቸው ። የህወሃት ኢህአዴግ መንግስት በጥፋቶቹ ጉዳት ያደረሰውና እያደረሰ ያለው በትግራዮችም ብሄረሰባዊ ተዛምዶና ዘላቂ ጥቅም ላይ ነው ። የትግራይ ልጆች እንደ አማራና ጉራጌ ከአንድ አካባቢ ያለፈና ተመልሶ ሊለቀም የማይችል ስርጭት ያላቸው መሆኑም የታወቀ ነው ። ተቃዋሚዎችም የጥላቻ ተሸካሚና አዛማች በመሆን ወይም ከጥላቻ የሚያላቅቅ ትግል ባለማበጀት ምን ጉዳት አደረስን ብለው ቢጠይቁ የራሳቸውን ድርሻ ያገኙታል ።
የሚያደርሱትም ጉዳት በሌሎች ላይ ብቻ ሳይሆን ቀጥታ በራሳቸውም ላይ የሚያርፍ ነው ። አህአዴግን በዘዴ መያዝ ለዴሞክራሲ የሚሰጠውን ጥቅም ማየት ቢያቅት ገዢው ቡድን የፈለገውን ፓርቲ ለይቶ በማጤስና አንጃ በአንጃ በማድረግ መሸኘት እንደሚቻለው የኢትዮጵያ ፖለቲካ ውጣ ውረድ በተደጋጋሚ አሳይቷል ። ነገር ግን ከዚህ ልምድ ትምህርት ወስዶ የሚያዋጣ የጥቃት መከላከያ ያበጀ አላየንም ። የስለላና የመረጃ ስራ ከሰውም በላይ በተራቀቁ ደቂቅ መሳሪያዎች የሚካሄድና ተከታትሎ መጨረስ የማይቻል እንደሆነ ሰርጐ ገብ ሰላይ ከተግባሩና ከንግግሩ ሊታወቅ እንደማይችል እንዲያውም በድርጅታዊ ፍቅሩ ሌሎችን የማስናቅና ከወላዋይ ይልቅ መራር ተቃዋሚ የመሆን ጸባይ የሚሳይ ሊሆን እንደሚችል የስለላ ዋና ኢላማ የሚሆነውና ጥርስ ውስጥ የሚያስገባው በድርጅታዊ መደበኛ ስብሰባ ውስጥ ከሚባለው ይልቅ ጓዳ ጓዳውን የሚባለው እንደሆነ በመረዳት ጠላትነትንና ጥላቻን የሚታገል በመንታ አቋም ያልተተበተበ በውስጥ ዴሞክራሲና በማስረጃ የሚሰራ ድርጅታዊ ህይወት መቀዳጀት በዚህም የአሉባልታንና የእርስ በርስ ጥርጣሬን አጥቂነት እያመከኑ በጥንካሬ መጓዝ ዛሬም ገና ህልም ነው ።
በተቃዋሚዎች የእስካሁን የትብብር ጥረት ውስጥ በዋናነት ያትረከርካቸው የነበረው ጥቅም ከኢህአዴግ ስልጣን ለመንጠቅ የሚያስችል አቅም መፍጠር ጉዳይ ሆኖ መቆየቱ ሊደበቅ የማይችል ሀቅ ነው ። ትብብራቸው ኢህአዴግን ከመጣል የላቀ አላማ ቢኖርበት ኖሮ የመገንጠል መብትን ወይም አንቀጽ 39ን መቀበል አለመቀበል ለ22 አመታት ያህል መራኮቻና መፋረሻ ባልሆነ ነበር ።
የህዝቦች የግልና የቡድን መብቶች መረጋገጥ ዴሞክራሲን በማምጣትና በመገንባት እንጂ በቡድኖች ስምምነትም ሆነ ህገ መንግስታዊ አንቀጽ በማጻፍ ብቻ የትም አገር ተረጋግጦ እንደማያውቅ በሌላ በኩልም የተባሉት መብቶች የሚታጡት አንቀጽ ባለመቀመጡ ሳይሆን በዴሞክራሲ መጥፋት መሆኑ በኢትዮጵያ ፖለቲከኞች አሁንም ገና የታወቀ አይመስልም ። የኢህአዴግ መንግስት መብቶችን የሚጥሰው ወርቅ የመሳሰሉ የመብት አንቀጾች በህገ መንግስቱ ተቀምጠው እያሉ የመሆኑ ልምድ እንን በአንቀጹ ላይ ከመወዛገብ አላቆ ዴሞክራሲን እንዲያጠብቁ አላበቃቸውም ።
ከዚህም የባሰ የሚያስገርም የፖለቲካ ፋይዳ የለሽነት እናገኛለን ። ኦሮሞ ግንድ ነው ግንድ እንዴት ይገነጠላል ? የሚለው ስእላዊ አባባል እንደሚያሳየው የኦሮሞ የመነጠል ጥያቄ ትርጉመ ቢስ መሆኑ ዛሬ ይበልጥ እየተጤነ መጥቷል ። በዚህ ምክንያት ይሁን ወይም ብልጠት ተብሎ በኦሮሞ ብሄረተኝነት አካባቢ የመገንጠል ጥያቄን የጠየቀም ያነሳም የለም የምንለው የኦሮሞ ህዝብ አብሮ በመኖርም ሆነ ባለመኖር ላይ የመወሰን መብቱ ይረጋገጥ ነው የሚል ፈሊጥ ተደጋግሞ ይሰማል ። ልብ በሉ ! ይሄን ባዮቹ ሰዎች የኦሮሞ ህዝብ ከመሬት ተነስቶ ማለትም የመነጠል ጥያቄ በሌለበት አብሮ ከመኖርና ከመለየት የቱ ይሻለኛል ብሎ ይወስን እያሉ መሆናቸውን መረዳትና የአቋማቸውን ተቃርኖ መታዘብ አልቻሉም ።
ተቃዋሚዎችን ከገዢው ፓርቲ ብቻ ሳይሆን በተቃዋሚዎችም መካከል የትብብር የህብረት የግንባር ጉዳይ ሲመጣ የሚነሳውና የሚያወዛግበው ሌላው ነገር የአሰብ ወደብ ነው ። የአሰብ ወደብ ዛሬም በህጋዊና በሰላማዊ መንገድ እናስመልሳለን የሚባልባት አንዱ ቁልፍ ጉዳይ እንደሆነ ነው ። ለዚህ የቆሙት ቡድኖች ገና ስልጣን ሲይዙ የሚተገብሩት ይሄ አቋማቸው ከኤርትራ ጋር ተቀራርቦ ሰላምን ከማምጣት ይልቅ የጠብ አቋም ስላለመሆኑ ማሳመኛ የላቸውም ። ስልጣን ሲይዙ ክስ አቅርበው ለኢትዮጵያ ሊያስፈርዱ ቢችሉ ብለን ብናስብ እንን ወደቡን ያለ ጦርነት እንዴት ከኤርትራ መንግስት እንደሚረከቡና ይዘው እንደሚቆዩ አይነግሩንም ። ወይስ አሁን ቢነገር የኢትዮጵን የወደፊት ጥቅም የሚጐዳ ሚስጥር ሆኖ ይሆን ? የቅዠትና የእብደት ጊዜ አልፎ የኤርትራና የኢትዮጵያ ህዝቦች እድገትና ህልውና ከወደብ ያለፈ መያያዝን የሚጠይቅ መሆኑ በተግባር በተረጋገጠበት በዛሬው ጊዜ ኢትዮጵያ በቀጣናው ውስጥ የዴሞክራሲ የፈጣን ኢንዱስትሪያዊ እድገትና የመረጋጋት ፈርጥ ለመሆን እስከቻለች ድረስ ከስኬቷ ጋር የመጐዳኘት ፍላጐት ከአንድ የበለጠ የወደብ ጥቅምን ሊያመጣ እንደሚችል ማስተዋል ስለምን ፖለቲከኞቻችንን ገደዳቸው ? ከዚህ አቅጣጫ የተሻለ ሌላ አማራጭ አለኝ የሚል ካለ ለምን አደባባይ ወጥቶ አያሳምነንም ?
ሌላው የተቃውሞው ጐራ ክፉና አደገኛ ገጽታ በልማትና በለውጥ ላይ ማኩረፍን የሚያካትተው የትግል ስልት ነው ። መፍትሄ የተነፈገው ፖለቲካዊ ብሶተኝነትና ኢህአዴግን ወድቆ የማየት ፍላጐት ህሊና ከማሳጣቱ የተነሳ በግብርና ምርትና በወጪ ንግድ መታየት የጀመረውን የቅርብ ጊዜ እድገት አንዳች ነገር ወይም ድርቅ መትቶ ድራሹን ቢያጠፋው እሰከ መመኘት የደረሰ ንቅናቄም እናያለን ። የባሰም አለ ። የኢትዮጵያ ህዝብ አይለያይም መንግስት በሌለበትም ጊዜ ተሳባስቦ ይኖራል የሚል መከራከሪያ ላይ ቆም የሆነና የፈለገውን አይነት ቀውስ መትቶ ድብልቅልቁ ቢወጣ ብሎ የሚመኝና ኢህአዴግን በዚህ አይነቱ መንገድም ለመገላገል የሚመኝ ፖለቲካ ማጋጠሙ አልቀረም ።
መንግስትን ይጥልልናል ተብሎ በኢትዮጵያ ላይ ማእቀብ እንዲጣል እርዳታ እንዳይሰጥ ብድር እንዲከለከል መለመንና ተጽእኖ ማድረግ ምልክቱና አርማው ተለወጠበት ብለው የተቃውሞ ምክንያት አድርገው የነበረውን የኢትዮጵያ አየር መንገድን አንሳፈር እናድርግ ማለት በህዳሴው ግድብ ላይ መዝመት የፖለቲካ ስልት ሆኗል ። እንዲህ ያለ ነገር መንግስትን ብቻ ነጥሎ የሚያደቅቅ ከመሰላቸው ፖለቲካ ደህና ሰንብች ቢሉ ይሻላቸዋል ። በሌላ በኩል በአገር ልማት ዙሪያ ኩርፊያ የለም የሚለው ቅስቃሳ ኢህአዴግም ለአገርና ለልማት ብሎ ተቃዋሚዎችን ያቅርብ የሚለውን ማካተትና በተቃዋሚ ዙሪያ ያለውን ኩርፊያ ማምከን ያስችላልና ከኢህአዴግም ብዙ ይጠበቃል ።
አላማንና ፖለቲካን ወደ ህዝብ ዘንድ እያደረሱ ድጋፍን ማግኘትም የትኛውም ፓርቲ የሚያተኩርበት ተግባር ነው ። የእኛ አገር ተቃዋሚዎች ከሞላ ጐደል ከህዝብ ጋር መገናኛ ጋዜጣ የላቸውም ። የግል ጋዜጦችንም የሚቻለውን ያህል ቃለ መጠይቅና ትንታኔ በመስጠት አይጠቀሙባቸውም ። አቋማቸውን ማወቅ የፈለገ ሰውም እንዲህ ናቸው ተብሎ የሚወራውንና ካለፍ ገደም የሚሰጡትን መግለጫ ወይም መጠይቃዊ ምላሽ ከማገናዘብ የተሻለ አማራጭ የለውም ። ህዝባዊ ስብሰባም የአውደ አመት ያህል በስንት ጊዜ ብልጭ የሚል ነው ። የህዝብ ድጋፍ እንዴት ነው ለመቀዳጀት የሚችሉት ? ህዝብንስ በፓርቲ ስብሰባ መገኘትን መልመድን መድፈርን እንዴት አድርገው ያስተምራሉ ? ያልተመለሰ ጥያቄ ነው ።
የአባሎቻቸውም ፖለቲካዊ ባህርይ አባል ካልሆኑ የተቃዋሚ ረድፎች እጅግም የተለየ አለመሆኑ ውስጣቸውን ከጭፍንና ከአፍራሽ እምነቶች እያጸዱ ግንዛቤንና አስተሳሰብን የማንሳት ስራ አላቸው ወይ ? አለ ወይ ? ወቅታዊ ጉዳዮችን ለማስገንዘብ ንቅናቄ ለመፍጠር ስራን ለማቀላጠፍ ወዘተ እያለ ስብሰባዊ የአጠባ ጐርፍ በየጊዜው ለሚለቀው ኢህአዴግ ግን የፓርቲ ጋዜጣ ትርፍ ነገር ነው ። እንደ ስብሰባው ጐርፍነት የአባላት ምልመላውም ጐርፍ ሆኗል ። ትምህርት ቀመሱን የመንግስት ሰራተኛና ተመራቂውን ሁሉ በአባልነት መዋጥ ፓርቲንና መንግስትን ያሰከረ የአገር ግዳጅ ሆኗል ። ውጦሹ ውስጡ ሰብእናን ከፍ የማድረግ ውጤት ቢኖረው ኖሮ ምንኛ መታደል በሆነ ነበር ። በብዙ ቦታ የምናየው ክህነት ግን የማይናቅ ስራ ተሰርቷል ፍሬያማ ውጤት ተገኝቷል ይህ ማለት ግን ችግር የለም አጥጋቢ ነው ማለት አይደለም በቀጣይ እያሉ በትንሽ ስኬት ሰፊ ገመናን መሸፈን ስለመልካም አስተዳደርና ሙስናን ስለመዋጋት እያወሩ የጥቅም ድርሻን ማሳደድና ማንም የማሰጠውና የማይከለክለው በህግ/በህገ መንግስት የተረጋገጠ መብት ነው እያሉ ውስጥ ውስጡን ህግና መብት መጣስ ነው ። ለዚህ አይነቱ ስልጠና አንዱ ዋና ትምህርት ቤት ለአብዮታዊ ዴሞክራሲ ጸር ተደርገው የሚታዩትን ተቃዋሚዎችን እያሹ የማዳከም ትግል ነው ። ከአስቸይ ጊዜ ሁኔታው መታወጅ በፊት ስብሰባዎች ይረበሻሉ ። በአንድ ወቅት አዳማ ላይ በኦሮሞ ቋንቋና ባህል ያሳበበ የአንድነት ፓርቲ ስብሰባ አረባበሽ አንድ ቀላል ምሳሌ ነው ። በኢህአዴግ የሚመራው የአዳማ አስተዳደር የሰጠውም የራሱ ደጋፊዎች ናቸው የረበሹት ባዩ መግለጫው ህዝበ ገብ ስብሰባዎችን ከየትኛውም ወገን ረብሻ የመጠበቅ ሃላፊነቱን የዘነጋ ነበር ። ይሄ አይነቱ ችግር አዲስም በዚያም ያቆመ አይደለም ። ለምሳሌ በአዲስ አበባ የአደባባይ ስብሰባ/ሰላማዊ ሰልፍ የማድረግ ጥያቄ ሲመጣ ጠያቂው አካል ገና ለገና ሊነሳ ለሚችል ረብሻ ሁሉ ሃላፊነቱን እንዲወስድ ይጠየቅ ነበር ። እንዲህ መሰሉ የማይጣጣም የፊት ለፊትና ስውር ሴራ እስከደራ ድረስ ሙስና የሚጠፋውና መልካም አስተደደር የሚሰፍነው እግዜር ተአምር ካደረገ ብቻ ነው ።
ሌሎችም ችግሮች አሉ ። አሜሪካን የነጻነትና የእድገት ዘሪ አድርጐ ማመንና መተማመን ገና ደርግ ከመውደቁ በፊት ጀምሮ ስደተኛ ተቃዋሚዎችን የጨመደደ ችግር ነበር ። እስከ ዛሬም ወደ አሜሪካ ማንጋጠጥ የራስን ነጻ ሚና ሲያስረሳ ቆይቷል ። በትግል ዘዴም ላይ አሉታዊ ተጽእኖ አሳድሯል ። ልክ የዛሬ ስምንት አመት ኢህአዴግን ይቀጣል ተብሎ የተጓጓለት ኦባማ ሲመጣና ዋናው ጉዳይ የራስ ትግል/ጥረት መሆኑን ሲናገር ተስፋቸው የበነነባቸው ክህደት ፈጸመብን የሚል ብሽቀት ያቃጠላቸውም አልታጡም ነበር ።
ሷ በኢህአዴግ ሜዳ ውስጥ ነች ከተቃዋሚዎች ጋር ግንኙነት በማሻሻልና በእርቅ በኩል ብዙ የሚጠበቀው ከእሱ ነው የሚል አይነት የውስጥ አንጋጣጭነትም ሌላ ችግር ነው ። ድርጅታዊና ፖለቲካዊ ፊርጣማነት ፈጥኖ የማይፌዝበት ተጽእኖ ለማሳረፍ እስካልተጣረ የአቅመ ቢስ ልመና የትም አያደርስም ።
ኢህአዴግ አብዮታዊ ዴሞክራሲ ልማታዊ መንግስት የብሄር ብሄረሰብ መብት መሬት አይሸጥም አይለወጥም ስላለ የመንግስትን ሚና ስላጠበቀ ሶሻሊስት ብለው የሚከሱትም ተቃዋሚዎች የመንደርደርያቸውን ፉርሽነት አሁንም ገና አልተረዱትም ። የሶሸሊዝም ርእዮተ አለምም ሆነ በዚያ የሚቀረጽ ሶስዮ ኢኮኖሚ በኢትዮጵያ ውስጥ እንደሌለ የኢህደዴግ አብዮታዊ ዴሞክራሲ ም ለህዝብ በመቆም ስም የብቻ ስልጣን ማዝለቂያ መሳሪያ መሆኑን ፈልቅቆ ማሳየት አሁንም ገና ከባድ እንደሆነ ነው ።
የመንግስት ልማታዊነት ፋይዳው ሳይብላላ ነጻ ገበያን የሚጻረር የአምባገነኖች ዘይቤ እየተባለ ጥቂት በማይባሉ ተቃዋሚ ቦትላኪዎች ዘንድ ይኮነናል ። የየትኛውም ታላቅ አገር እድገት ያለመንግስት ንቁ ተሳትፎ የመጣ አለመሆኑ ዛሬም ፖለቲከኞች አልገባቸውም ። የቅርብ ጊዜው የአለም ኢኮኖሚ ቀውስና መንግስታት የተጫወቱት ሚና በየትም ቦታ ኢኮኖሚውንና ንግዱን እንዳለ ነጻ የሚተው አገር እንደሌለ ቁልጭ አድርጐ ማሳየቱም በእኛ አገር ውስጥ በ ነጻ ገበያ እና በ መንግስት ልማታዊነት ጉዳይ ላይ ግንዛቤን ለማስማማት አላበቃም ።
የተጠቀሱትና በኢትዮጵያ ፖለቲካ ዙሪያ ያሉ ችግሮች ሁሉ ዞሮ ዞሮ ወደ ኢትዮጵያ ምሁራን ይመሩናል ። የሚተችና የሚሸረድድ እንደ ሞላ ሁሉ ፖለቲካችንን የሚያጣሩና አሰላለፍን የሚስተካክሉ ትንታኔዎችንና ክርክሮችን የሚጠበቅባቸውን ያህል እያቀረቡ ፓርቲዎችንና የህዝብ አእምሮን መግራት ምነው አልችል አሉ ? ምሁር የሚባሉት እንደ ፖለቲከኞቻችን በተካረሩ አቋሞች ጥላቻዎችና ኩርፊያዎች ውስጥ መጠመድ አዲስ እውቀት መፈለግና በተቆርቋሪነት ከመትጋት መቦዘንና አሮጌ እውቀት/ወሬ እያኘኩ መዋብ ያሉትን ፓርቲዎች ዋጋ ቢስ እያሉ ማናናቅን ማጥበቅ ከዚያም ሆነ ከዚህ የፖለቲካ ቡድን ጋር ለመወገን ምሁርነታችን አይፈቅድልንም የሚሉ እብለትን ከሃላፊነት ለመሸሽና አንገት ደፍቶ የግል ኑሮን ለማሞቅ ዘዴዬ ብሎ መጠቀም ሁሉ በምክንያትነት ሊደረደሩ ይችላሉ ።
ነገር ግን የሚፈይድ ነገር ሊያበረክቱ የሚችሉትና የሚጣጣሩት ጥቂቶችም አንን ከገዢዎችም ሆነ ከተቃዋሚዎቹ ገንታራ ቡትለካዎች ራሳቸውን የለዩበትና የቦታ ርቀት ሳይገድባቸው ሊገናኙና በሁሉም ወገን ሊነበቡ የሚችሉበትን አንድ የድረ ገጽ መድረክ እንን በመክፈት ሚናቸውን ለመወጣት ለምን አቃታቸው ? ይህስ ምን ሰበብ ይሰጥበታል ? ከህብረተሰባቸው ብዙ ልቀው ሊያበሩ የሚችሉ የእነ ገብረ ህይወት ባይከዳኝ ዘመን አይነት ጥቂት የለውጥ ከዋክብት ዛሬ መቸገራችን መልሶ በራሳችን ላይ የሚሳለቅ ነው ።
የውስጥ ቅራኔዎች የፖለቲካ ጠቦች የህዝብ ጥያቄዎችና ብሶቶች ከቁጥጥር ሳይወጡና ሳይቀጣጠሉ ከድንበር ዘለል ውሃዎች ጋር በተያያዙ የጥቅም ግጭቶችና ደባዎች ሳይጠቁ በድንበር ነክ ጸቦችና ድንበር በማያቆማቸው የጐረቤት እሳቶች ሳይጋዩ የመኖርና ደህንነትን የማሸነፍ ፍላጐትና ትግላችን እንንስ ተነጣጥለን ተገነጣጥለንና ተበጣጥሰን የፖለቲካ ሰላም በጠፋባት አንዲት ኢትዮጵያ ውስጥ በጣም አስቸጋሪ ናቸው ። የኢትዮጵያንና የአካባቢዋን ሁኔታ ገምግሞ ይሄንኑ ሀቅ በመጨበጥ እጅግም አስቸጋሪ አይደለም ። ችግር የሆነው ከትንንሽ ቡድናዊ ጉዳዮች ይበልጥ ይሄንን ትልቅ የህዝብ የጋራ ጥቅም ቀዳሚ ያደረገ መግባባት በፖለቲከኞቻችን አካባቢ አለመጐልበቱ ነው ።
የፖለቲካ ቡድኖች በዚህ ረገድ እርምጃ ማሳየታቸው በተለይም የኢትዮጵያ ዋና አካል ለሆነው ኦሮሞ ከኢትዮጵያ ውጪ መፍትሄ ሊሰጥ ሲባዝን የኖረውን አመለካከት ጥለው ማለፋቸው ለሁሉም የኢትዮጵያ ህዝቦች የዴሞክራሲና የጸረ ደህነት ትግል ወሳኝ መጠምዘዣ ነው ። እዚህ መጠምዘዣ ላይ ከተገባ ከግዛት ሂሳብ በቀር የብሄር መብት የማይገባው ትምክህታዊ ድንቁርና ይሰናበታል ። ያለጐጥና ብሄር ትልቁን አለም ማየት የተሳነው ጠባብነትም ቦታ ያጣል ። ሁለቱም ህዝቦችን ከማመስ ይባረራሉ ። የብሄር ጥያቄ የአገር መፍረሻ ሆኖ የመታየቱ ውዥንብር ይገፈፋል ። ዴሞክራቶች ከመቼውም የተሻለ ምቹ ሁኔታ ያገኛሉ ። የዴሞክራሲ ግንባታና የብዙ ችግሮች መፍትሄ የማይቀርና የማያጠራጥር ሂደት ውስጥ ይገባል ።
ይሄንን የመጨረሻ ነጥብ ከሌላ አቅጣጫ እንመልከተው ። ህልውናንና እድገትን የሚወስኑት የኢትዮጵያ ህዝቦች አብይ የጋራ ጥቅሞች በኢትዮጵያ ፖለቲካ ውስጥ ለቡድኖች የመያያዣ ምሰሶ መሆኑ ብሎም በነጻና ሚዛናዊ ምርጫ በርካታ ፓርቲዎችና መላ የአገሪቱ ህዝቦች የደገፉት መንግስት መደራጀት በአንድ ድንጋይ ብዙ ወፎችን ለመተኮስ የሚያስችል መሳሪያ ነው ።
ሊተኮሱ የሚችሉትንም ወፎች እንዘርዝር ።
በሁሉም ደረጃ ያለ የመንግስት አውታርን የጸጥታና የመለከላከያ ሃይልን ከየትኛውም ቡድን ወገናዊነት የጸዳ ህልውና እንዲኖረው አድርጐ ማደራጀት ።
የአስፈጻሚው አካል እንቅስቃሴ በህጋዊነት ውስጥ እንዲወሰን የዳኝነት አካሉ የአስፈጻሚውን አድራጐት ህጋዊነት መርምሮ እስከ መፍረድ የነጻነት አቅም እንዲያገኝ ህግ አውጪውም አስፈጻሚው ከሚያቀርብለት የህግ ረቂቅ ባሻገር የአገሪቱን ሁኔታና የአስፈጻሚ አካሉን አያያዝ እየገመገመና እያስጠና የአስፈጻሚውን አካሄድ የሚያርቁ ህጐችን ጭምር እንዲያፈልቅ አድርጐ ማስተካከል ።
ለአንድ ውስን አካባቢ/ብሄር ቆሜያለሁ የሚል ቡድን የፌዴራል ስልጣንን ሊቆጣጠርና አገራዊና ጐጣዊ አላማን ሊያሳክር የሚችልበትን እድል የሚደፍን አልፎም ንኡሳን ማህበረሰቦች በፌዴራልም ሆነ በአካባቢ ደረጃ እንዳይዘነጉም ሆነ በጐሰኛ አድልኦ እንዳይጠቁ በተግባር የሚሰራ ስርአት ማበጀት ።
የእምነት መብቶች ሀሳብን የመግለጽ በነጻ የመደራጀትና ቅዋሜን የመስማት መብቶችን በህግ በደንብና በመመርያ መልክም ሆነ በዘፈቀደ ድርጊት ከሚደርስ አፈና ነጻ ማውጣት ።
በብዙሃን ማህበራት ውስጥ ወኪል/መዋቅር ተክሎ የመቆጣጠር መንግስታዊ ስራ እንዲቋረጥና ነጻነትን የሚተነፍሱ የመንግስት እንቅስቃሴን ተከታትለው እየተቹ እንዲታረም የሚጫኑና ልማትን የሚያበጁ ሁለገብ እንቅስቃሴዎች እንዲፈሉ በር መክፈት ።
ሃይማኖቶች መንግስትን መታከክ ሳያስፈልጋቸው በሌላ በማንኛውም ወገን ሳይደፈሩና የሌላውንም ሳይደፍሩ እምነታቸውን የማራመድ በአላቸውን የማክበርና እንደ እምነቶቻቸው ክምችት ቤተ አምልኮ የማቋቋም እኩል መብታቸው በተግባር እንዲረጋገጥ ማድረግ ።
ከዚሁ ጋር በቀላሉ የማፋለስ የእምነቶችና የህዝቦች መካባበርንና በእርስ በርስ መስተጋብር ችግሮችን የሚያቃልል ቅርርብ ማዳበር ።
ፖለቲካ አመጣሽ ውስጣዊ የሃይል ተግባራትን በዴሞክራሲና በሰላም መንገዶች ማምከን መንግስትንም ሴራን ሁከትን አመጽን በመሰለል በመቆጣጠር በመግታትና የውደዱኝ ቱልቱላ በመንፋት ላይ ብዙ ሃይል ከማሰማራትና ሀብት ከማፍሰስ ነጻ ማውጣት ።
ከኢትዮጵያ ጋር ከተሸካከሩ ጐረቤቶች ጋር በአዲስ መንፈስ ሰላማዊ ግንኙነት ለማዳበር ከልብ መስራት ።
መረጃና እውቀት የመፈለግ የመመርመር የማወቅና የማሳወቅ ነጻነት የሞላበት እንዲሆን አድርጐ የአገሪቱን ትምህርት ማቃናት ።
የትምህርትና የስራ እድል መልካም አስተዳደራዊ አገልግሎትና የልማት እገዛ የማግኘት መብት የገዢ ፓርቲን ፖለቲካ በመደገፍና ባለመደገፍ የሚገኝና የሚታጣ የሚሆንበትን አሰራር መቅጨት ።
እድገት የሁሉም አካባቢዎች እኩል መብት መሆኑን በተግባር ማረጋገጥ መንግስታዊ ፖለቲካን ከመደገፍና ካለመደገፍ ጋር የሚያያዝ የስራ ከፋች አቀባበልን ማቋረጥ ስራ ከፋቾች በመንግስታዊ ቢሮክራሲ ሹሞችና የበታቾቻቸው የሚመጠመጡበትንና መንግስታዊ ስልጣን የአክሲዮን ድርሻ መግዣ የሚሆንበትን ብልሹ አሰራር መበጠስ እንዲሁም ሁሉም አካባቢዎች ለስራ ከፋቾች ምቹና ሳቢ የሚሆኑበትን ሁኔታ ማዳበርና ከአንድ አካባቢ ሀብት አፍርቶ ወደ ሌላ የማሸሽ ጠባብነትን የሚያሟሽሽ የአስተሳሰብ ለውጥና ድባብ ማምጣት ።
ታዳጊ ተማሪዎችን ቅልውጥና ናፋቂ እስከ ማድረግ ድረስ አገሪቱን ያላሸቀው ከሴሚናሮች ከስብሰባዎችና ከሚታሰቡ ቀናት ጋር የተያያዘ የድግስ ብክነትን ለድግስ ለውሎ አበልና ለፖለቲካ አጠባ ሲባል በሚጐርፍ ስብሰባ የመንግስትን ገንዘብ ማንከትን እንዲሁም የመኖሪያ አድራሻ ለውጥ በሌለበት ሁኔታ ሙያተኞች/ሰራተኞች በነጻ የክህሎት ማሻሻያ ለሚያገኙበት ስልጠና የኪስ ገንዘብ/ውሎ አበል መክፈልን ቅዋሜ ሳይፈሩ ማስቀረት በአጠቃላይ ነፍሳችንን ሊያወጣ የደረሰውን ሙስናን በየአይነቱ መሸሸጊያ አሳጥቶ የመበጣጠስ ሂደትን መጀመር ።
በተለይ የአገራችን ሙስና ዋና ጐሬ የሆኑትን የመንግስት ህዝባዊ ፍቅር ማጣትን ሙስና የማያሳፍር የኑሮ ዘዴ የሆነበትን እውነታ የብቃትና የስራ ገበታ አለመገኘትን ስራዬን ብበድል ባዳላ ብመዘብር አይታወቅብኝም/አልነካም ለማለት የሚያደፋፍሩ ነገሮችን በለውጥ ማእበል መጠራረግ ።
የስልጣን አያያዝ ከህዝብ እውነተኛ ድምጽ ጋር ባለመገናኘቱ ምክንያት ጊዜያዊ ድጋፍ ለመሸመት ሲባል በወጉ ባልታሰበባቸው አዳጋሚ ስራዎች ላይ ገዢ ቡድኖች ሀብት ሊያባክኑ የሚችሉበትን እድል ማጥበብ በተጠያቂነትም ማገድ ።
ለኢትዮጵያ መንግስት የሚሰጥ እርዳታና ብድር እንዲቋረጥ ማእቀብ እንዲጣል የሚካሄድ ትግል ፋይሉ ተዘግቶ ታይቶ በማይታወቅ ደረጃና ስፋት ህዝቦች መንግስት በውስጥና በውጭ ያሉ ፖለቲከኞችና ምሁራን በተጣጣሙበት ሁኔታ ልማትን ማቀጣጠልና በእመርታ ማራመድ ።
አብሮም የአገር ውስጥን አምራችና ሸማች እየጐዳ ያለውን የብልሹና የሀሰተኛ ሸቀጦች ወረርሽኝን የህዝብ ንቁ ተሳታፊነት በሚንቆረቆርበት ቁጥጥር መዋጋት ንቅል ትርፍ በማግኘት ፍላጐት ብላሽ ሸቀጦችን የሚያስገቡ የአገር ውስጥ አስመጪዎችን በጥብቅ እርምጃ መቅጣት አልፎም ወደ ተሻሉ የገበያ አማራጮች በመዞርና አዋጪ በሆኑ ዘርፎች የአገር ውስጥ አምራቾች በጥራትና በዋጋ ተወዳዳሪነት ልቀው የሚወጡበትን የእድገት እድል መክፈትና የውስጥ ገበያን ከአታላይ ንግድ መጠበቅ ።
የአገር መልካም ምስል ግንባታ ጥረት ገመና ከመሸፋፈንና ላይ ላዩን ከማሰማመር ወጥቶ የገቢ እድገትን ከቁጠባ ጋራ ባገናኘና በረሃማነትን በሚቀንስ የኑሮ ለውጥ የረሃብ ታሪክን በመዝጋት መብቶችን በማክበርና በማስከበር ስኬት ላይ የሚመሰረትበት ምእራፍ ውስጥ መግባት ።
ከኢኮኖሚ ፖሊሲ ከግሽበት ጸባይ ከሰራተኛ ሁኔታና ከመሳሰሉት በሻገር በቅዋሜ ያልተጠመደ መንግስትና መልካም አስተዳደር መኖሩን በፓርቲዎች መካከል ያለው ግንኙነት ጠበኛ መሆን አለመሆኑን የመንግስት ለውጥ ከትርምስ ጋር የተዛመደ መሆን አለመሆኑን የመንግስት ለውጥ ህግን የተከተለ ቢሆንም በዋናዎቹ ፓርቲዎች መካከል ያለው ልዩነት አስጊ የፖሊሲ ለውጥ የሚያስከትል መሆን አለመሆኑን ሁሉ ሚዛን ውስጥ በሚያስገባው የውጭ ኢንቨስትመንት ዘንድ ተስማሚ የአይን ማረፊያ መሆን ።
ለዚህ ሁሉ በአገራዊ መግባባት ውስጥ አማራጭ የሚሆን ብስለትን ብልህነትንና ድርጅታዊ ጥንካሬን ያዳበረ የተቃዋሚ ፓርቲ መፈጠርንና ስልጣን ያለ ግርግና በምርጫ ሲተላለፍ ማየትን እንጓጓለን ። የተፎካካሪ ፓርቲዎች በጠላትነት መተያየትና እርስ በርስ መሰላለል የተረሳበት ስልጣን ላይ የወጣ ወገን ተቃዋሚውን በመንግስታዊ የደህንነት ሃይል ለማዋከብ የማያስብበትና የማይደፍርበት የህግ የበላይነት ከአፈናና ከተውኔት ይልቅ በተግባር የሚከበርበት ተቃዋሚ የመገናኛ ብዙሃን ችግር አጋጠመን የማይሉበት ህዝብ ስለአገሩ ለማወቅ ወደ ውጭ የዜና ማሰራጫዎችና ወደ ሹክሹክታ የማይሮጥበትና ከውጭ በበለጠ የአገሩን ማሰራጫና መንግስቱን የሚያምንበት ጊዜ እንዲመጣ እንመኛለን ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።

