የአገሪቱን የጸረ ሙስና ትግል ማጠናከር ወይስ ማዳከም ?
በዋዳ ሙሉ ።
የፌዴራል የስነ ምግባርና ጸረ ሙስና ኮሚሽን በአዋጅ ሲቋቋም ሶስት አላማዎችን ይዞ ነበር ። የስነ ምግባር ትምህርትና ስልጠና በመስጠት ሙስናን የሚጸየፍ ህብረተሰብ መፍጠር በመንግስት ተቋማት ሙስናንና ብልሹ አሰራርን በመከላከል ግልጽነትና ተጠያቂነትን ማስፈን የሙስና ወንጀል ጥቆማዎችን በመቀበል በመመርመር በመክሰስና በማስቀጣት የተመዘበረ ሀብት ማስመለስ ዋናዎች አላማዎች ነበሩ ። ነገር ግን በ1996 አ.ም ተካሄደ በተባለ ጥናት መሰረት የፍትህ ስራዎችን በአንድ ቦታ ማደራጃት ለህብረተሰቡ ፈጣን አገልግሎት ለመስጠት ያስችላል በሚል እሳቤ ከገቢዎችና ጉምሩክ ባለስልጣን ከንግድ ውድድርና ከሸማቾች ጥበቃ ባለስልጣን ከፌዴራል የስነ ምግባርና ጸረ ሙስና ኮሚሽን የምርመራና የአቃቤ ህግ ስራዎችን በመቀነስ የምርመራ ስራን ለፌዴራል ፖሊስ የአቃቤ ህግ ስራን ደግሞ ለጠቅላይ አቃቤ ህግ በአዋጅ ቁጥር 943/2008 እንዲሰጥ ተደረገ ።
የፍትህ ስራን ለዜጐች በአንድ መስኮት ቀልጣፋ አገልግሎት መስጠት መርህን ተከትሎ እንዲደራጅ መደረጉ በጣም ደስ የሚል ቅዱስ ሀሳብ ቢሆንም የሙስና ወንጀልን በዚህ አደረጃጀት ውስጥ እንዲካተት መደረጉ ግን ተገቢ አይመስለኝም ። ምክንያቱም በገቢዎችና ጉምሩክ ባለስልጣንና በንግድ ውድድር ሸማቾች ጥበቃ ባለስልጣን የሚከናወኑ የምርመራ ስራዎች ለሙስና የተጋለጡ ነበሩ ። የምርመራ ስራ እንዲሰራ የተፈቀደለት ፖሊስ በአገሪቱ ለሙስና ተጋላጭ ከሚባሉት ሴክተሮች ቁጥር አንድ መሆኑን ትራንስፓረንሲ ኢንተርናሽናል እ.ኤ.አ በ2015 ያወጣው የባሮሜትር ሪፖርት የፌዴራል የስነ ምግባርና የጸረ ሙስና ኮሚሽን በ2004 አ.ም ኪሊማንጃሮ በሚባል ድርጅት እንዲሰራ ያደረገው ጥናት በግልጽ ያስረዳል ። እንዲሁም እ.ኤ.አ የ2016 የትራንስፓረንሲ ኢንተርናሽናል የአገሮችን የሙስና ተጋላጭነት ደረጃ ሲያስቀምጥ በየአገሩ በቁጥር አንድ ለሙስና ተጋላጭ ካላቸው ሴክተሮች ውስጥ ፖሊስ ተጠቃሽ ነው ። በፌዴራል የስነ ምግባርና የጸረ ሙስና ኮሚሽን የየአመቱ የምርመራና አቃቤ ህግ ስታትስቲክስ መረጃ ሪፖርትም በተከታተይ አመታት ለሙስና ተጋላጭ የሚያደርገው ፖሊስን ነው ። በዚህና በሌሎች እውነታዎች ላይ የተመሰረተ መረጃ ባለበት ሁኔታ የሙስና ወንጀል ምርመራ ስራ ለፌዴራል ፖሊስ መሰጠቱ እንቆቅልሽ ሆኖብኛል ።
በየአገሩ ያለው የጸረ ሙስና ተቋም አደረጃጀት የተለያየ ነው ። አንዳንድ አገሮች በተለይም በእስያ ሲንጋፖርና በአውስትራሊያ የጸረ ሙስና ተቋም በአፍሪካ ደግሞ የቦስትዋናና የኡጋንዳ የጸረ ሙስና ተቋማት የማስተማር የመከላከል የምርመራና የአቃቤ ህግ ስራ በማጣመር ያደራጁ ሲሆን ኢትዮጵያም የእነሱን ፈለግ የተከተለ አደረጃጀት በመፍጠር የጸረ ሙስና ትግል ስታካሂድ ቆይታለች ። ሁለተኛው አደረጃጀት የአቃቤ ህግ ስራን ከጸረ ሙስና ተቋም ውጪ በሆነው የጠቅላይ አቃቤ ህግ ስር በማደራጃት ከጸረ ሙስና ተቋም ጋር በቅንጅት የሙስና ትግል ያካሂዳሉ ። የሆንግ ኮንግንና የኬንያ የጸረ ሙስና ተቋማትን እንደ ምሳሌ መውሰድ ይቻላል ። በአገሮቹ ሶስቱም የጸረ ሙስና ትግል ስልቶች ተጣምረው ይከናወናሉ ። የማስተማር የመከላከልና የምርመራ ስራዎች በጥምረት በማከናወን ውጤታማ ከሆኑት የሆንግ ኮንግ የጸረ ሙስና ተቋም ተጠቃሽ ነው ። ሶስተኛው የጸረ ሙስና ተቋም አደረጃጀት የጸረ ሙስና ትምህርት ማስተማርና በተቋማት የሙስና መከላከል ስራዎች እንዲያከናወኑ የተቋቋሙት የጸረ ሙስና ተቋማት ናቸው ።
የእነዚህ ተቋማት ሚናቸው በተለይም በማስተማርና በመከላከል ረገድ የጸረ ሙስና ትግል አድማሳቸውን በማስፋት የተለያዩ ተግባራት የሚያከናወኑ ሲሆን የሙስና ወንጀል ምርመራ ስራ በልዩ ሁኔታ በተደራጀ ተቋም ተጠሪነቱን ለአገሪቱ መሪ ጭምር በማድረግ የጸረ ሙስና ትግል ስራዎችን ያከናውናሉ ። የአቃቤ ህግ ስራ በእነዚህ አገሮችም በጠቅላይ አቃቤ ህግ ስር ነው ። የአሜሪካ የደቡብ አፍሪካና የአልጄሪያ የጸረ ሙስና ተቋማት አደረጃጀት ለዚህ በምሳሌነት ይወሰዳል ። አራተኛውና የመጨረሻው ደግሞ የማስተማር የመከላከልና የመመርመር ስራዎች ከህዝብ እንባ ጠባቂ ጋር በማደራጀት የጸረ ሙስና ትግል የሚያካሂዱ አገሮች ናቸው ። በእነዚህ አገሮችም የአቃቤ ህግ ስራ በጠቅላይ አቃቤ ህግ ይከናወናል ። ለዚህ በአፍሪካ ሩዋንዳ ተጠቃሽ ነች ።
ወደ እኛ አገር ስንመለስ የአቃቤ ህግ ስራ በጠቅላይ አቃቤ ህግ ስር መደረጉ በጣም ትክክል ነው ። ምክንያቱም በአለም ላይ የተባበሩት የጸረ ሙስና ኮንቬሽን ፈራሚ የሆኑ 178 አገሮች ከላይ ከተገለጹት አንድ አደረጃጀት በመፍጠር የጸረ ሙስና ትግል የሚያካሂዱ ሲሆኑ አብዛኛዎቹ ተቋማት ጠቅላይ አቃቤ ህግና የጸረ ሙስና ተቋማትን ለይተው በማደረጃታቸው የኢትዮጵያም የአብዛኛዎቹን አገሮች ተሞክሮ መከተሏ ተገቢ ነው ።
ከላይ እንደተገለጸው በየትኛውም አገር የሙስና ወንጀል ምርመራ ስራዎች በፖሊስ ስር እንዲሆን አልተደረገም ። ፖሊስ በሁሉም አገሮች ውስጥ ለሙስና ተጋላጭ መሆኑን በተለያዩ ምሁራን በተለያየ ጊዜ የተካሄዱ ጥናቶች ይህን ያጠናክራሉ ። ይህ የሚሆነው በየአገሮቹ ፖሊስ የሚሰጠው አገልግሎት በጣም ብዙና ከፍተኛ ከመሆኑም በላይ ብዙ የፖሊስ አባላትን እስከ ታች ድረስ ስለሚያስተዳደር እንዲሁም አባላት ስራቸው ደግሞ ከህብረተሰብ ጋር እለት ተእለት ስለሚያገናኛቸው የሙስና ተጋላጭነታቸው በጣም ከፍተኛ የመሆን እድል ስላለው ነው ። በየደረጃው ያሉትን ሁሉንም አባላቱን የስራ እንቅስቃሴ ለመከታተልና ለመቆጣጠር አዳጋች የሚሆንበት አጋጣሚ በጣም ከፍተኛ ነው ።
የፌዴራል የስነ ምግባርና የጸረ ሙስና ኮሚሽን በአዋጅ ከተቋቋመ 15 አመታትን አስቆጥሯል ። ኮሚሽኑ በቆይታ ወቅት በህብረተሰቡ የተለያዩ ስሞች ሲሰጡት ነበር ። የኢህአዴግ የፖለቲካ ፓርቲ ተላለኪ ነው ውቅያኖስን ትቶ ኩሬ ላይ ይንቦጨራቃል አሞራውን ትቶ ወፎችን ያሳድዳል ለኮሚሽኑ ለራሱ ሌላ ኮሚሽን ማቋቋም ያስፈልጋል ሌሎችም ስሞች ሲሰጡት ነበር ። እኔም ከተጠቀሱት የተወሰኑትን በመጠኑ እጋራለሁ ። ነገር ግን የተባለው ሁሉም ልክ ነው ለማለት ያስቸግራል ። ኮሚሽኑ በቆይታው ትልልቅ የመንግስት ሹማምንትን ለህግ ፊት አቅርቧል አስቀጥቷል ። ብዛት ያለው ሀብትና ንብረት ከሙስና ወንጀል ተጠርጣሪዎች ማስመለሱን በየጊዜው ከሚያቀርባቸው ሪፖርቶች ማየት ይቻላል ። በህብረተሰቡ ዘንድ ገነው የወጡት የመመርመርና የመክሰስ ስራዎች ብቻ ስለሆኑ ያስተማራቸውና የተከላከላቸው የሙስና ተጋለጭነት ስራዎች በህብረተሰቡ ዘንድ እምብዛም አይታወቁም ።
ማንም ሰው ስለኮሚሽኑ ቢጠየቅ ሙስና የሚሰሩትን ያስራል ይከሳል የሚለውን ይረዳል እንጂ ሌሎች ስራዎች መኖራቸውን በትክክል አይረዳም ። በተለይ ሚዲያዎች መዘገብ የሚፈልጉት የምርመራና የአቃቤ ህግ ስራ ብቻ መሆኑን በጣም ጠንቅቄ አውቃለሁ ። ሌሎች የኮሚሽኑን ስራዎች መስማትም አይፈልጉም ። ቢሰሙም ለመዘገብ ፈቃደኛ አይሆኑም ። ለዚህ ደግም ምክንያት የሚሰጡት ሰሚ ወይም አድማጭ ማግኘት አንችልም ነው ምላሹ ። በዚህ ዙሪያ የመንግስትም ሆነ የግል ሚዲያዎች ተመሳሳይ አቋም አላቸው ። በሙስና ወንጀል የሚለውን ዜና ካገኙ በፊት ገጻቸው ላይ ያወጡታል ። ቴሌቪዥን ጣቢያዎች በተመሳሳይ የምርመራና የክስ ስራ እንጂ ሌሎች ዘግበው እንን ዘገባውን በሚዲያቸው አያሳዩም ። ይህ እውነት ነው ። አሁን አሁን ግን ቴሌቪዥን ጣቢያ ሁለት የሙስና መከላከል ጥናት ስራዎች ሊዚያውም ከሁለት አመት በፊት የተካሄዱትን የሙስና መከላከል ጥናቶችን በመጠቀም የኢንቨስቲጌቲቭ ጆርናሊዝም ስራ መስራቱ ጥሩ ጅማሮ ነው ። የጀመረውን ከቀጠለበት የበፊቱን ጥፋት አርሟል ወይም ክሷል ማለት ነው ።
ይሄም በመሆኑ በአዋጅ 943/2008 የምርመራና አቃቤ ህግ ስራ ከኮሚሽኑ ከወጣ በኋላ ኮሚሽኑ ፈርሷል የሚል አስተሳሰብ እንዲያድር መንግስት በአንድ በኩል የመልካም አስተዳደር ችግሮችን ለመፍታት የኪራይ ሰብሳቢነት አመለካከትና የእሱ መገለጫ የሆነውን ሙስና በጽናት እታገላለሁ ባለበት አንደበት የጸረ ሙስና ኮሚሽንን ማዳከሙ ሁለት ተቀራኒ ነገሮች እንደሆኑ በስፋት በህብረተሰቡ ይነገራል ። እውነት ነው ለእኔም ብዥታን ፈጥሯል ። ኮሚሽኑ ያደራጃቸው የጸረ ሙስና ጥምረት አካላት መድረክ ሲዘጋጅ ይህ አጀንዳ ቀዳሚ ጥያቄ ነው ። የኮሚሽኑ ሰራተኞችም ይህን ጥያቄ በተደጋጋሚ ይጠይቃሉ ። ቀጣይ እጣ ፈንታው ላይ ጥርጣሬ ያደረባቸው ከ100 በላይ ሰራተኞች ኮሚሽኑን ለቀው ሄደዋል ። በብሄራዊ በተለይ አዲስ አበባ ዞን የተሃድሶ መድረክ ላይ ይህ ጥያቄ በተደጋገሚ ይነሳ እንደነበር አስታውሳለሁ ። በተደጋጋሚ ሲነሳ የነበረው ጥያቄ ደግሞ የአቃቤ ህግ ስራ ለምን ጠቅላይ አቃቤ ህግ ሄደ ሳይሆን ለምን የሙስና ወንጀል ምርመራ ለፌዴራል ፖሊስ ተሰጠ ? የሚል ነበር ።
የምርመራ ስራ ለፌዴራል ፖሊስ የተሰጠው የፍትህ አካላትን አሰራር ቀልጣፋ ለማድረግ መርህ አይመስለኝም ። ኮሚሽኑ ከተለያዩ ህብረተሰብ አካላት የተለያዩ አይነት እይታዎች አሉት ። የመጀመሪያው በሙስና ወንጀል የተከሰሱ ቤተሰቦችና ጓደኞቻቸው ። እነዚህ ሰዎች በምንም ተአምር ኮሚሽኑ ጥሩ ይሰራል የሚሉ አይደሉም ። ስም ለማጥፋት ሲፈልጉ መርማሪዎች ጉቦ ይጠይቃሉ ይላሉ ። ለሚሰጡት ስም ግን ማንም ሰው ማስረጃ ማቅረብ አይችልም ። ሁለተኛው የመንግስትና የገዥው ፓርቲ ተላለኪ ነው የሚሉ ሰዎች ናቸው ። እነዚህ መንግስት እሰር ያለውን ያስራል ። ፍታ ያለውን ይፈታል እያሉ ያወራሉ ያስወራሉ ። ሶስተኛው ኮሚሽኑን ራሱ ሌባ የሚሉ ናቸው ። እነዚህ ሰዎች ሙሰኞች ላይ አፋጣኝ እርምጃ ካልተወሰደ ኮሚሽኑ ራሱ ሙስና ይሰራል ብለው ያስወራሉ ። ብዙውን ጊዜ ጥቆማ የሚያቀርቡ ሰዎች ለአገር ተቆርቋሪ ሆነው ሳይሆን የራሳቸው አላማም ስላለቸው ባቀረቡት የሙስና ወንጀል ጥቆማ መሰረት ሁሉም ሰው እንዲታሰርና ተሰረቀ የተባለው ንብረት በአንድ ሌሊት ተመላሽ እንዲሆን የሚፈልጉ ናቸው ። አራተኛው ሙስና የፈጸሙና የመፈጸም ፍላጐት ያላቸው ሰዎች ሲሆኑ እነዚህ ደግሞ የኮሚሽኑን አለመኖር በጣም ስለሚፈልጉ ያለ የሌለ ሃይላቸውን ተጠቅመው ኮሚሽን ለማዳከም ይሰራሉ ። ይህ አካል በጣም ጉልበት ያለውና የመንግስትን እጅ እስከ መጠምዛዝ የሚደርስ ነው ።
ሌሎች በኮሚሽኑ ስራ ላይ እርካታ ያላቸው ናቸው እነዚህ ሰዎች ኮሚሽኑ የሙስና ወንጀሎችን በማስቀጣቱ አንጀታቸው የራሰ ናቸው ። የተቀሩት ግን ስለኮሚሽኑ ምንም የማያውቁ ናቸው ። ኮሚሽኑ በዚህ ዙሪያ ችግር የለበትም የሚል አቋም የለኝም ። የመጀመርያው ከሰው ሃይል የማስፈጸምና የመፈጸም አቅም የሚያያዝ ሲሆን የሙስና ወንጀል መከላከልና የመዋጋት ስራ ላይ በቂ እውቀትና ክህሎት ስለሌላቸው የተፈለገውን ያህል ስራ አልተሰራም ። በተለያዩ ተቋማት በተለያየ ሙያ ሲሰሩ ቆይተው ወደ ኮሚሽኑ የተቀላቀሉ ስለሆነ የሙስና ወንጀል መከላከልና መዋጋት ስራ እስከሚለምዱ ጊዜ ይወስድባቸዋል ። ከለመዱም በኋላ ኮሚሽኑን ለቀው ስለሚሄዱ ተተኪ ተቀጥሮ እስኪለምድ ጊዜ ይወስዳል ። የሙስና ወንጀል ክትትል የኢንተለጀንስና የፍሪላንስ ባለመኖሩ ኮሚሽኑ የምመራ ስራ ሲያከናውን የነበረው በጥቆማ ብቻ ላይ የተመሰረተ ስራ በመስራቱ በአብዛኛው በጥቃቅን ሙስና ወንጀሎች ምርመራ ላይ እንዲያተኩር አድርጐታል ። ወይም እንዲንገዳገድ አድርጐታል ። ሶስተኛው ድክመት የራሱ ሚዲያ አለመኖር ነው ። የሙስና ወንጀል በመከላከልና በመዋጋት ስራ ላይ ውጤታማ የሆኑ አገሮች ሚዲያዎችን በስፋት በመጠቀም ወደ ህብረተሰቡ በመቅረብ በመስራታቸው ነው ። በጸረ ሙስና ትግል የሚዲያ ሚና በጣም የላቀ ነው ።
ሚዲያ ለጸረ ሙስና ትግል ከፍተኛ ሃይል ቢሆንም ኮሚሽኑ አንዳንድ ስፖርቶችንና ጭውውቶችን በግዥ ከማስተላለፍ ውጪ ሚዲያን በተገቢው መንገድ በመጠቀም የጸረ ሙስና ትግሉን አላካሄደም ። አራተኛው ችግር በሰራተኞች ላይ የሚደረግ ክትትልና ቁጥጥር ደካማ መሆን ነው ። የኮሚሽኑ መርማሪዎች በመንግስት የበላይ ሃላፊዎች ጭምር ይደራደራሉ ሲባሉ ይደመጣል ። ይህን የሚሉት ግን መረጃ ማቅረብ አይችሉም ። እኔ እስከማውቀው ድረስ የተጠረጠሩ 13 ሰራተኞች ማስረጃ ባይገኝባቸውም ከኮሚሽኑ ያለምንም ቅድሚያ ሁኔታ እንዲሰናበቱ ተደርጓል ። በመርማሪዎች ላይ ማንም ሰው መረጃ በማቅረብ ማስረዳት ባይችልም በየመድረኩ እንዲህ አይነት አስተያየት በመስጠት ላይ በመሆኑ መንግስት ልዩ ስልት በመጠቀም ማጣራትና እርምጃ መውሰድ ይገባ ነበር ። የአመራር ድክመት ካለም መዳሰስ ነበረበት ።
ከላይ የተገለጹት ዝርዝር ጉዳዮችን በመንተራስ መንግስት አሁንም የሙስና ወንጀል ምርመራ ስራን በተመለከተ ሊያስብ ይገባል ። ምክንያቱም በሁለተኛው እድገትና ትራንስፎሜሽን እቅድ ሰነድ ላይ የኪራይ ሰብሳቢነት አስተሳሰብና የእሱ መገለጫ የሆነው ሙስናን መታገል የሞት ሽረት ጉዳይ ባለበት አንደበት የጸረ ሙስና ትግሉን የበለጠ በማጠናከርና የህብረተሰቡን የመልካም አስተዳደር ችግሮችን በመፍታት የህብረተሰቡን አመኔታ ሊፈጥር ይገባል ። ለዚህም የሙስና ወንጀል ምርመራ ስራን ለስነ ምግባርና ለጸረ ሙስና ኮሚሽን በመመለስና የኮሚሽኑን የሰው ሃይል የመፈጸምና የማስፈጸም አቅም በማጐልበት የክትትልና የቁጥጥር ስራን በማጠናከር ውጤታማ መሆን ይኖርበታል ። ወይም ሌላ የተጠናከረ ራሱን የቻለ የሙስና ወንጀል ምርመራ ተቋም ለብቻው በማደራጃት ተጠሪነቱን ለጠቅላይ ሚኒስትሩ ማድረግ የሚለውም መታየት አለበት ። ካልሆነ ግን አሁን በተዋቀረው አደረጃጀት የሙስና ወንጀልን የመከላከልና የመዋጋት ስራ ውጤታማ ይሆናል ማለት ራስን ማሞኘት ይሆናል የታቀደውን የህብረተሰብ አመኔታ ለማግኘት ያስቸግራል የሚል አስተያየት አለኝ ። አንዳንዴ ወደታችኛው ህብረተሰብ ወርዶ የሚባለውን መስማት ለመንግስት ስራ አመራር ውጤታማነትና አመኔታ ከፍተኛ ጠቃሜታ አለው ።
ከአዘጋጁ ጽሁፉ የጸሀፊውን አመለካካት ብቻ የሚያንጸባርቅ ሲሆን ጸሀፊውን በኢሜይል አድራሻቸው ማግኘት ይቻላል ።


