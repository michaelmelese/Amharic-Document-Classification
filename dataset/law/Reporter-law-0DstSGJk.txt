የፖለቲካ ችግሮቻችንን በ60ዎቹ ወጣቶችና በግራ ፖለቲካ ላይ ያላከከ መፍትሄ ።
በገነት አለሙ ።
ኢትዮጵያ ከመስከረም 28 ቀን 2009 አ.ም ጀምሮ አስቸይ ጊዜ ሁኔታ ውስጥ ናት ። መጀመርያ በሚኒስትሮች ምክር ቤት የተደነገገውና በሃላም የተወካዮች ምክር ቤት ጥቅምት 10 ቀን 2009 አ.ም በአዋጅ ባጸደቀው የአስቸይ ጊዜ ሁኔታ ህግ መሰረት መንግስት የአስቸይ የአስገዳጅ ወይም የድንገተኛ ጊዜ ሁኔታ ስልጣኖች አግኝቷል ። የሚኒስትሮች ምክር ቤት ባወጣው ህግ የኮማንድ ፖስቱ መመርያም በዘረዘራቸው ድንጋጌዎች የተገለጹት የህግ/የጸጥታ አስከባሪ አካላትና አባላት ስልጣን በአስቸይ ጊዜ ሁኔታው ውስጥ የሚወስዱ እርምጃዎች የተከለከሉ ተግባሮች ተፈጻሚነታቸው የታገዱ ህጐች ይዘት ትርጉምና አንድምታ ገና ተፍታትቶ ሳይገባን በፊትና ገና የመጀመርያው ሳምንት ውስጥ እያለን የፋና ብሮድካስቲንግ ኮርፖሬሽን ያዘጋጀውና በሸራተን አዲስ የተጠራው ስብሰባ ውይይት የኢትዮጵያ ቴሌቪዥንን ጨምሮ እንደነገሩ የብዙ ሚዲያዎች ዜናና ዝግጅት ርእስ መሆን እስኪችል ድረስ አደባባይ ወጣ ። ውይይቱ ለውይይቱ መነሻ የሆኑት ጽሁፎች በሸራተን አዲስ አዳራሽ ውስጥ መገደባቸው ቀርቶ እንዳስፈላጊነቱ እየተነቀሰ መሰራጨት የቻለው ግን ሚዲያው ባዘዘልን በእነሱ መልካም ፈቃድ ልክ ብቻ ነበር ።
የኢትዮጵያ ቴሌቪዥን ዜናውን ባቀረበበት እለት ያሰማንን የተናጋሪዎች ቅንጫቢ ንግግር እየደጋጋመ በሰራቸው ማስታወቂያ ሙሉ ዝግጅቱን ሀሙስ ጠብቁን ብሎ ለጥቅምት 10 ቀን 2009 አ.ም ቀጠረን ። ከዚያ ጊዜ ጀምሮ እነሆ ይሄንን እስከምጽፍ ድረስ የፌዴራላዊ ዴሞክራሲያዊ ስርአት ግንባታ ከየት ወዴት ? ፈተናዎችና መልካም እድሎች ፕሮግራም የውሃ ሽታ ሆኖ ቀርቷል ። የዚህን ስብሰባና ውይይት አብዛኛውን ክፍል የሰማሁት ኢኤንኤን በተባለ ቴሌቪዥን ነው ። እንደተመቸኝ አልፎ አልፎ ያደመጥቸው የፋናና የሸገር ኤፍኤሞችም ሽፋን ሲሰጡት አጋጥሞኛል ።
የፌዴራላዊ ዴሞክራሲያዊ ስርአት ግንባታ ከየት ወዴት ? ፈተናዎችና መልካም እድሎች ውይይት ውስጥ ገና ሊጀምር የተነሳው ችግር ለአቶ ልደቱ አያሌው ምስጋና ይግባቸውና አንዱ ሚዲያው ራሱ ነበር ። አቶ ልደቱ ተራቸው ደርሶ ጽሁፋቸውን በቃል ሊያቀርቡ የአገራችን ፖለቲካ ችግር አካል ከሆኑት መካከል አንዱ ሚዲያው ነው ብዬ አምናለሁ ። ይሄንን ውይይት ሲቻል አሁኑኑ ለህዝቡ ማስታወቂያ ተናግሮ ላይቭ ቢቀርብ ጥሩ ነበር አልተቻለም ። ግን ይህንን ውይይት ሚዲያው በምን መልኩ ያቀርበዋል የሚለው ነገር አንድ ፈተና ይመስለኛል ። መንግስት ምን ያህል እየተለወጠ እንደሆነ አንድ ማሳያ ይመስለኛል ያሉት ለጥቅስ ብቻ ሳይሆን ከዚያ ወዲህ ለሆነው ሁሉ ለዋቢነት የሚበቃ አባባል ነው ።
በፋና አዘጋጅነት ከሞላ ጐደል መላው የገዢውና የተቃዋሚ ፖለቲካ ፓርቲዎች ሹማምንት በተገኙበት የተካሄደውን ውይይት ሌሎች የሚዲያ ድርጅቶችና ጋዜጦች የተገኙበትና የቀረጹት በመሆኑ ሁሉንም ዝርዝር ለማወቅ እድል አጋጥሞኛል ። በዚህም ምክንያት ጥናታዊ ጽሁፍ አቅራቢዎች በቃል ያሉትን ሁሉ ሰምቻለሁ ። በእሱ ላይ የተሰጡትን ጥያቄዎችና አስተያየቶች ለዚያም የተሰጡትንም ምላሽ ደግሞ እንደገና የህዝብ ተሳታፊዎች አስተያየቶችን ምላሾችን በሙሉ አድምጫለሁ ። እውነቱን ለመናገር እንደተባለው እንዳለ በቀጥታ ቢተላለፍ ኖሮ አለዚያም በተለመደውና በተናጠል የመንግስት ሚዲያ አሰራር ሳይቆረጥ ሳይቀጠል ለህዝቡ ቢቀርብ ኖሮ ከዋናው መልእክቱ በላይ ብዙ ተጨማሪ ፋይዳ ይኖረው ነበር ። ሌላው ቢቀር በአስቸይ ጊዜ ሁኔታ ውስጥ መኖራችንን ያስረዳል ። አለዚያም በአስቸይ ወይም በአስገዳጅ ወይም በድንገተኛ በአደጋ ጊዜ ሁኔታ ውስጥ መኖር ማለትን አፍታትቶ ማስተማር ይቻላል ። ከፍርሃታችን ይገላግለንም ነበር ። የውይይቱ መተላለፍ እነዚህን የገለጽቸውን ተጨማሪ አገልግሎቶች መስጠት ይችላል የምለው ውይይቱ ውስጥ ይህ ጉዳይ ስለተነሳ ወይም ይሄንን የሚመለከት ትምህርት ስላለው አይደለም ። ጉዳዩ ባቀረቡበት መልክ ውይይቱ ከሸራተን አዳራሽ ወጥቶ ለህዝብ መሰራጨቱ በአስቸይ ጊዜ ሁኔታ ውስጥም በህግ አምላክ የማለት በህግና በህገ መንግስቱ ማእቀፍ ውስጥ ሆኖ ሀሳብን የመግለጽ መንግስትን የመተቸት የመቃወም መብትና ነጻነት አሁንም ያሉ መሆናቸውን የማስተማርና የማረጋገጥ ከፍተኛ አቅም ይኖረው ነበር ። የኢትዮጵያ ቴሌቪዥን ያስቀረብንና የከለከለን ይሄንን ጉዳይና የመብት ግንዛቤ ጭምር ነው ።
በዚህ ምክንያት እኔ ከዚህ በላይና ከዚህ ውጪ ውይይቱ ባነሳቸው ነጥቦች ላይ መናገር አልቻልኩም ። የከለከለኝም ፍርሃቴ ነው ። በዚህ ምክንያት የህግና የመብት አቅሜን አጣርቼ እስካውቅና እስካረጋግጥ እሱም እስኪገለጥልኝ ፍርሃቴም እስኪለቀኝና መብትና ነጻነቴን ልክ እስካጣራ ድረስ ሌላ ገብስ አርእስትና ርእሰ ጉዳይ መረጥኩ ።
የመረጥኩትም ርእሰ ጉዳይ በዚሁ በሸራተን አዲስ የጥቅምት 5 ቀን 2009 አ.ም ውይይት ውስጥ እግረ መንገዱን በተነሳው በአንድ ጉዳይ ላይ ነው ። ጉዳዩ የ1960ዎቹ ትውልድ የግራ ፖለቲካ ጉዳይ የማርክሲዝም ሌኒኒዝም ባህል ወዘተ የተባለውና በተለይም ደግሞ ስር ለሰደደው የፖለቲካ ጸበኝነታችን በጭፍን ጥላቻና ቅዋሜ ውስጥ ለመዘፈቃችን የፖለቲካ ቡድኖች በለየለት ጠላትነት ለመፈራረጃቸው የስር መሰረት ምክንያት የተባለው ጉዳይ ነው ።
የግራ ፖለቲካን ወይም ማርክሲዝም ሌኒኒዝምን በኢትዮጵያ ፖለቲካ ውስጥ ለታየውና አሁን ለሚታየው መጠላለፍ ምክንያት የማድረግ ነገር የተነሳነው ገና አሁን በዚህ ስብሰባ ጥቅምት 2009 አ.ም ላይ አይደለም ።
አቶ ልደቱ ከዚህ ቀደምም መድሎት በተባለው መጽሀፋቸው በሰፊው እያነሱ ወርደውበታል ። አቶ ልደቱ በዚህ ብቻ ሳይወሰኑ አጋጣሚውን ባገኙ ቁጥር የሚወቅጡትና የሚወርዱበት ጉዳይ ነው ። ለምሳሌ ያህል በህዳር 13 ቀን 2002 አ.ም በወጣው የሪፖርተር ጋዜጣ እኔ የምለው አምድ ላይ ለመጠፋፋት ፖለቲካ ማርክሲዝም ምክንያት መደረጉን እንከን የሌለው ብለውታል ።
የግራ አመለካከት እስረኛነት መቼ ነው የሚለቀንና የሚያበቃልን ? ወጣቱ የራሱ ነጻ አመለካከት እንዲኖረው እድል የሚያገኘው መቼ ነው ? የሚሉ ከዚህ ጋር የተያያዙ ተነጫናጭ አስተሳሰቦች ተደጋግመው ይሰማሉ ። እንደ አቶ ልደቱ ዶ/ር ያእቆብ ሃይለ ማርያም ህዳር 6 ቀን 2002 አ.ም ለሪፖርተር ጋዜጣ በሰጡት ቃለ መጠይቅ ቅራኔን በውይይት ሳይሆን በመጠፋፋት መፍታት የማርክሲዝም ሌኒኒዝም ባህርይ መሆኑን ገልጸው ዘመኑ የሊበራል ዴሞክራሲ በመሆኑ በኮሙዩኒዝም የታነጹ ሰዎች ሁሉ ለቀው ከኮሙዩኒዝም በኋላ የተወለዱ ስልጣን መያዝ አለባቸው ብለዋል ።
አቶ ልደቱ አያሌው በጥቅምት አምስቱ የሸራተን ውይይት ይሄ ጉዳይ በጥያቄ መልክ በቀረበላቸው ጊዜ በምሬት የተናገሩት አንዳንድ ጊዜ የኢትዮጵያ ፖለቲከኞች ሚሞሪያችን የማስታወስ ችሎታችን አጭር ሆኖ ነው እንጂ የግራ ፖለቲካ የማርክሊዝም ሌኒኒዝም ችግር ኢትዮጵያ ውስጥ የፈጠረውን ነገር ረስተነው ነው ? በቀይ ሽብር በነጭ ሽብር ስንት ትውልድ ነው ያለቀው ? ከ500 ሺህ ብር በላይ ካፒታል አይፈቅድም ብሎ ይሄን ህዝብ ያደኸየው ማነው ? የኢህአፓና የመኢሶን ዘመን ረሳችሁት ? ስንገዳደል አይደለም እርስ በርሳችንን የኖርነው ? በቁም ነገር ነው ስንገዳደል የኖርነው ? አቸናፈና አሸናፊ ወዛደርና ላባደር እያልን እኮ ነው ስንከራከር የነበረው በማለት ነው ።
ማርክሲዝም ሌኒኒዝምን በኢትዮጵያ ፖለቲካ ውስጥ ለደረሰው አደጋና ችግር ምክንያት ማድረግ የችግራችንን እውነተኛ ምንጭ እንዳናይና የቅርቡን ታሪካችንን በትክክል እንዳንገነዘብ ይከለክለናል ። ጉዳዩንም የማነሳው ከዚህ ፋይዳ ማእዘን ነው ።
ማርክሲዝም ሌኒኒዝም የሀሳብ ፍጭት ጸር ነው ? የሚለውን ጉዳይ ወደ ጐን ብለን የጥፋት ሁሉ ምንጭ ተደርጐ የሚወሰደው ይህ ርእዮተ አለም በኢትዮጵያ ውስጥ ምን ያህል ስር እንዳለው እንይ ። ከ ኮሙዩኒዝም መፍረስ በፊት የነበረው የመኢሶን የኢህአፓና የኢሰፓ ትውልድ በማርክሲዝም የታነጸ ጥርሱን የነቀሰ ነው ? ምናልባት እጅግ በጣም በጣም ጥቂት ከሆኑት ግለሰቦች በስተቀር ማርክሲዝም ለብዙዎች የሁለት አመት ጉዳይ ወኔያቸው የተንበለበለ እንደነበር የሚካድ አይደለም ። ከኢህአፓና ከመኢሶን መፈራረስ በኋላም በጣም በርካቶቹ ማርክሲስት ሌኒኒስት አብዮታዊነትን ውድቅ አድርገው ጥለው ማረን ካፒታሊዝም ብለዋል ።
የደርግ-ኢሰፓ ዘመን ማርክሲዝም ሌኒኒዝም በ1960-1970 ከነበረው በጣም የተለየ ነበር ። የዚህ ዘመኑ ማርክሲዝም ሌኒኒዝም/ሶሻሊዝም ዋሽቶ ማደሪያ የአፍ ወግና የድቆሳ መሳሪያ ሆኖ ያገለገለ ነው ። ከዋሽቶ ማደሪያነቱና ከመርገጫ መሳርያነቱ ባሻገር ሶሻሊዝም አለ ብሎ ያመነ አንድም አልነበረም ባይባልም የአያሌዎቹ ልብና አኗኗር በአፍቃሪ ምእራባዊነት የተሞላ ነበር ። ስርአቱም ቢሆን በቅርጹ ሶሻሊስት የሚሰኝና ህብረተሰቡን በሞላ በመንግስታዊ አዛኝነትና ተቆጣጣሪነት ለመጠፈር ያስቻለ መዋቅራዊ ለውጥ አድርጐ ከማርክሲዝምና ሌኒኒዝም ያገኘነውን የህዝብ ወገናዊነት አብዮት/ጸረ አብዮት ወዘተ የሚል አስተሳሰብ እንዳሻ ህብረተሰቡን እያንቶሰቶሰ ለማዘዝ ለመዝረፍ ነጥሎ ለመወንጀል ለማሰር ለመግረፍና ለመግደል የተጠቀመ ከመሆን በቀር ቁልጭ ያለ ወታደራዊ አምባገነንት ነበር ። ቀላል ማገናዘቢያ ለመስጠት ዛሬ አምባገነንነት በምርጫ በዴሞክራሲ ተቀሽሮ እንደ ልብ በአፍሪካ እንዳለ ሁሉ ደርግም በ ሶሻሊዝም የተቀሸረ ወታደራዊ አገዛዝ ነበር ።
ሶሻሊስት አብዮት ም ሆነ የ ወታደር አምባገነንት ግንባታ ሙከራውም ነባራዊ ሁኔታውም ከቶ አልነበረም ። በኢሰፓነትም ሆነ ከኢሰፓነት ውጪ በአገሪቱ ተንሰራፍቶ የነበረው እውነታ ርእዮተ አለም ምእራባዊነት ነበር ።
በማርክሲዝምና በሌኒኒዝም የመክነፍ ነገር ጥቂት የአብዮታዊ ትግል አመታት እድሜ ጭምር እንዲህ በሬሳው የቀረ እንደነበር እየታወቀ በማርክሲዝም የታነጸንና ጥርስ የነቀልን ብሎ መነጋገርና እስከዛሬ ላለ የፖለቲካ ችግራችን ምክንያት ማድረግ እንዴት ይቻላል ? ማርክሲስት ነን ይሉ የነበሩትን መኢሶንና ኢህአፓን ያገዳደላቸው የጋራ ርእዮተ አላማቸው ነበር ? ኢህአፓን በከተማ ያስተኮሰው ማርክሲዝም ነው ? ሰደድ የክፉ ቀን አጋሮቹን ያጠፋው ማርክሲዝም ምክንያት ሆኖት ነው ? ኢህአዴግን በኢትዮጵያ ዋናው ቅራኔ የብሄር ነው ያስባለው የብሄር ድርጅቶችን እንዲያራባ ያደረገው የመደብ ቅራኔን ዋና ብሎ ጭቁኖችን በአንድ የማሰለፍ እይታ ያለው ማርክሲዝምና ሌኒኒዝም ነው ? ዴሞክራሲያዊ ማእከላዊነትም ለብዙ ነገር ማሳበቢያ ሲደረግ ይሰማል ። ለመሆኑ ዴሞክራሲያዊ ማእከላዊነትን የት ስናውቀው ነው ? እነ ኢህአፓ መኢሶንና ኢሰፓ በዴሞክራሲያዊ ማእከላዊነት የሚመሩ ነበሩ ? ዴሞክራሲያዊ ማእከላዊነት መሪን በስራ አስፈጻሚ ስራ አስፈጻሚን በምክር ቤት ምክር ቤትን በአጠቃላይ ጉባኤ መቆጣጠር መግራትና ማቃናት ያስችላል ። በእነዚህ አካላት በኩል በውስጥ ጋዜጣ በኩልና ከላይ ወደታች ከታች ወደ ላይ በሚሄዱ ውይይቶች በኩል ሀሳቦች እንዲፋተጉ እድል ይሰጣል ። የዛሬ የፓርቲዎች የውስጥ ህይወት የዚህ አይነት ነው ?
የተወካዮች ምክር ቤት በህገ መንግስቱ አንቀጽ 55 መሰረት ከህግ አውጪነት በላይ የስራ አስፈጻሚውን አካል አሰራር የመመርመርና በስራ አስፈጻሚው ማናቸውም ስልጣን ላይ መክሮ እርምጃ የመውሰድ ስልጣን አለው ። የዚህ አይነቱ ስልጣንን ሲሰራ እያየን ነው ? ከብዙሃን ጋር በሚደረግ ውይይት ውስጥ በራስ ፓርቲ አባላትና ደጋፊዎች አማካይነት ጥያቄዎችን በማስጠየቅ ተግባር የራስን ፓርቲ ፍላጐት በራስ ሰዎች አማካይነት የህዝብ አስተያየት አድርጐ በማቅረብ ተግባር ዴሞከራሲያዊ ማእከላዊነትና ሶሻሊዝም እንደምን ተወቃሽና ተጠያቂ ይሆናል ?
ማርክሲዝምና ሶሻሊዝም ባይሳካለትም ከብዝበዛና ከጭቆና የሰውን ልጅ ለማላቀቅ የሞከረ ርእዮተ አለም ነበር ። በስሙም ብዙ ግፍ ተሰርቷል ። ግፍ የተሰራው በማርክሊዝምና በሶሻሊዝም ስም ስለሆነ ግን ግፉ የሶሻሊዝም አይሆንም ። የተለያዩ አይነት ቡድኖች ርእዮተ አለሙን እንደየፍላጐታቸውና እንደሚያስማማቸው እየመነዘሩ ተጠቅመውበታል ። ከሆነውና ከሚደረገው ጀርባ የማርክሳዊነት ዘር መኖር አለመኖሩን ማነፍነፍ እውነት ጋ አያደርስም ።
እውነቱን ለመጨበጥ የሚፈልግ ሰው ሽፋንና መነገጃ ቃላትን አልፎ መሄድ አለበት ። በኢትዮጵያ ተቀናቃኝን በጥርጣሬና በስም ልጠፋ የማስጠላት በደባ የማጥመድ የማሰርና በማስገደል የማስወገድ ባህል ከማርክሲዝም መምጣት የትና የት የራቀ እድሜ ያለው ነው ። በወዳጅና በጠላት ማእዘናት ውስጥ ማሰብ ማርክሲስት ሌኒኒስት ውስጥ ያለ ቢሆንም የዚህ አይነቱ በሁለት ማእዘን ውስጥ የታጠረ አስተሳሰብ የራሱ ጐጂነት ቢኖረውም መጠማመድና ውጊያ ውስጥ የገቡ ወገኖች ከማርክሲዝም ጋር ባይተዋወቁም በጠላትነትና በወዳጅነት የታጠረ አስተሳሰብ ውስጥ ይወድቃሉ ። የፖለቲካና የፖለቲከኞችን ችግሮች ምክንያት ከቀማመስነው ማርክሲዝም ይልቅ ለመጣንበትና ላለንበት የኑሮ ስልት ባህልና የስልጣን ትግል ይቀርባል ።
አቶ ልደቱ በሸራተኑ መድረክ በምሬት እንደተናገሩት በመጽሀፋቸው እንደገለጹት ከሌሎቹም ተደጋግሞ እንደሚሰማው ላለፉት 40 አመታት የግራ ፖለቲካ የኢትዮጵያን ፖለቲካ በመቆጣጠሩ ምክንያት የፖለቲካ መቻቻል ችግር ሆኖብናል ። ይህን የሚሉት በግራ ፖለቲካ ያልተበከሉት እንደ አቶ ልደቱ ያሉት ራሳቸው ግን በርእዮት ብቻ ሳይሆን በፕሮግራም ከሚመሳሰሉት ጋር እንን የፖለቲካ መቻቻል ለመፍጠር ሲጥሩ አናይም ።
ማርክሲዝምና የግራ ፖለቲከኞች የሚኮነኑት በዚህ ብቻ አይደለም ። ፖለቲካውን ተቆጣጥሮ ብልሹ ባህል እንዲቀጥል በማድረግ ለደርግ ሴረኝነትን በማስተማርና በጐ ነገር ሰርቶ ትውልዱን ባለመካስ ተጠያቂ ይባላሉ ።
ድቀትና ድህነት ሶሻሊስት እና ካፒታሊስት የሚል ልዩነት ሳያደርግ በተንሰራፋበት ቦታ ሁሉ ጨዋነትንና ቅንነትን እያዳሸቀ ሻጥር መሰሪነትና ጭካኔን ያበዛል ። ዴሞክራሲና በግልጽ የመነጋገር ባህል በዳበረበት ቦታ እን ተንኮል መሰሪነትና ጭካኔ ይኖራሉ ብቻ ሳይሆን ይሰራሉ ። ታላላቆቹ አገሮች የበለጸጉት ቅንና የዋህ ሆነው አይደለም ። በዴሞክራሲ የአስተዳደር ቅርጽ ውስጥ ተሆኖም በጽንፈኛና በጸረ ዴሞክራሲያዊ አመለካከት መዋጥ ሊኖር ይችላል ። የአንዱ ጥቅም የሌላውን ህልውና የሚረግጥ ሲሆን አመለካከትም ጸረ ዴሞክራሲያዊና ኢፍትሀዊ ይሆናል ። የአሜሪካ መንግስት ወረራ አፈ ቀላጤዎች ያላንዳች ሃፍረት አሜሪካ በኢራቅ ላይ ያደረገቸው ወራራ ልክ ነበር የኢራቅን ህዝብ ከአምባገነንነት አላቆ ዴሞክራሲን አጐናጽፏል ብለው እስከማለት የደረሱት በዚህ ምክንያት ነው ። የእስራኤሎች የፍልስጥኤሞችን እኩል የመኖር መብት የረገጠ ይፋ አመለካከትና የፖለቲካ ተግባር ዴሞክራሲን ካለማወቅ የመጣ አይደለም ። ህልውናቸው ኢፍትሀዊ መሰረት ላይ የተቋቋመ በመሆኑ እንጂ የኢህአዴግ ዛሬ መንግስታዊ ባህርይም ከግራ አመለካከት ይልቅ እኔ ብቻ ከሚል የስልጣን ስስት የበቀለ ነው ።
በደፈናው ካለፈው ተራማጅነት ጋር የተነካካ ተወግዶ ያልተነካካው ስልጣን ይያዝ ባይነት በአዲሱ ወጣት ውስጥ ያሉና ከነባሩ ጋር የተወራረሱ ችግሮችን ከማየት ይጋርዳል ። በተከታተሉት ትውልዶች መሀል ትልቅ ገደል ያለ ያስመስላል ። የአዲሱ ወጣት መሪነትም ቢሆን ይምራ ስልጣን ይሰጠው በማለት የሚሟላ አይደለም ። ከቀድሞው የተለየ የወጣቱ መሪነት ሊመጣ የሚችለው ወጣቱ የፊተኛውን ትውልድ መስዋእትነት ድክመትና ጥንካሬ በአግባቡ ሲረዳ ዛሬም ያሉትን ወጣቱ አዲስ ታሪክ እንዳይሰራ በሁለት በኩል የጠፈሩትን የተስፈነጠሩ የኩነናና የመጠማመድ አመለካከቶችንና ጐራዎችን ደርምሶ ማለፍ ሲችል ለመንግስትም ሆነ ለፓርቲ መሪ በሚደረግ ሰገዳና አምልኮ ህሊናውን ሳያሳስር ጸረ ዴሞክራሲያዊነትን ኢዴሞክራሲያዊነትን በደሎችንና ጥፋቶችን ለመዋጋት ሲደፍርና በቁንጥርጣሪ ቡድኖች ውስጥ የመኮልኮል ውሱንነትን እየሰበረ ለመሻገር ሲንቀሳቀስ ነው ። የዚህ አይነት አዲስ እንቅስቃሴ ውስጥ ወጣቱ ራሱን እስካላስገባ ድረስ ከነባሮቹ ስልጣን በመቀበል ብቻ የሚያመጣው የረባ ለውጥ አይኖርም ።
ከአዘጋጁ ጽሁፉ የጸሀፊውን አመለካከት ብቻ የሚያንጸባርቅ መሆኑን እንገልጻለን ።

