ለተሳከረው የአገራችን ትምህርት መፍትሄው ከእውቀት የራቀ ትምህርት ነው ?
በ3 አመት ጥናት የመጣው የትምህርት ሚኒስቴር ፍኖተካርታ አስገራሚ አዳዲስ ግኝቶች እና የመፍትሄ ሃሳቦች !
ከእውቀት የራቀ ትምህርት ? ይሄማ እውቀትን የማጣጣል ነባር የውድቀት መንስኤ ነው የሙያና የማወቅ ክህሎትን ።

ፊደልን ማሳወቅ የሚያጥላላ የተሳከረ ሃሳብ የማንበብ ክህሎትን የሚፈጥር ሳይሆን ይብሱኑን የሚያጠፋ ነው ።
የስርአተ ትምህርት ማሻሻያ ተብለው ከተዘረዘሩት 9 ነጥቦች መካከል አንዳቸውም አዲስ ሃሳብ አይደሉም ።
7ቱ ነጥቦች ሁለት ነባር ሃሳቦችን እንደ አዲስና እንደ ልዩ ሃሳብ በድግግሞሽ የሚዘረዝሩ ነጥቦች ናቸው ።
አምስቴ በድግግሞሽ የቀረበውና ዋነኛው ሃሳብ አዲስ አይደለም ። ለአመታት ሲሰበክና ሲተገበር የቆየ ሃሳብ ነው ።
የማሻሻያ ሃሳብ ተብሎ መቅረቡስ ? ለአመታት የተተገበረ ዋነኛው የውድቀት መንስኤ ነው እንደ መፍትሄ የቀረበው ።

ከሶስተኛ ክፍል ተማሪዎች መካከል ግማሽ ያህሉ አንዲት አጭር አረፍተነገር አንብበው ለመገንዘብ የሚያስችል እውቀት የላቸውም ።
ሩብ ያህሉ ደግሞ አንዲትም ቃል ማንበብ አይችሉም ። አዎ አሳዛኝ ውድቀት ነው ። ግን በእጣፈንታ ሰበብ የወረደ ክፉ መአት ባልታወቀ ፍጡር የተወረወረ እርግማን አይደለም ። ያው ትምህርትን ማበላሸት መዘዝ አለው ። ከእውቀት የራቀ የማወቅ ክህሎትን እናስተምራለን በሚል የተሳከረ አስተሳሰብ የተቃኘ ትምህርት ከውድቀት ውጭ ሌላ ውጤት ሊኖረው አይችልም ።
ማንበብ የማይችሉ ተማሪዎች እየበዙ መምጣታቸው የተአምርና የትንግርት ጉዳይ አይደለም ። ዱብዳ ሳይሆን እውቀትን ሳይሆን የማወቅ ችሎታን እናስተምራለን በሚለው የተሳከረ አስተሳሰብ አማካኝነት ተጸንሶ በበርካታ አመታት ተግባር አማካኝነት እየገዘፈ የመጣ ውድቀት ነው የአገራችን የትምህርት ቀውስ ።
ፊደል ማወቅን የሚያጥላላ የንባብ ትምህርት ፊደልን ከማሳወቅ የጸዳ የንባብ ክህሎት በሚሉ ፈሊጦች ነው ብዙ ተማሪዎች ለዘመናዊ መሃይምነት እየተዳረጉ የሚገኙት ። ልጆች ፊደል እንዳይማሩና እንዳያውቁ ማድረግ እንደ ጀግንነት መቆጠሩ ነው ችግሩ ። ልጆች ትምህርት ሲጀምሩ በዘፈቀደና በደመነፍስ ቃላትንና አረፍተነገሮችን በማንበብ እንዲጀምሩ የሚመኝ ስርአተ ትምህርት ነው የአሳዛኙ ውድቀት መንስኤ ።
ይሄንን የመቀየር ሃሳብ አልቀረበም ፍኖተካርታ ተብሎ በሚታወቀው የትምህርት ሚኒስቴር ሰነድ ።
ውድቀትን የሚያስወግድ የመፍትሄ ሃሳብ ለማቅረብ ይቅርና ችግርን በትንሹ የሚያቃልል የመፍትሄ ሃሳብ እን በሰነዱ ውስጥ የለም ። በተቃራኒው ውድቀትን በሚያባብሱና በተሳከሩ ሃሳቦች የታጨቀ ሰነድ ነው እንደ ፍቱን መድሃኒት እንደ ሁነኛ መፍትሄ የቀረበው ።

እውቀት በዛ የትምህርት ሚኒስቴር ጭንቀት !
በአንደኛ ደረጃ ትምህርት ዙሪያ ዋነኛ የስርአተ-ትምህርት ችግር ተደርጐ በትምህርት ሚኒስቴር ሰነድ ውስጥ የተጠቀሰው ዋና ችግር ምንድነው ?
ስርአተ ትምህርቱ ስነ-ውበትን በሚገባ ያላካተተ በንድፈ-ሃሳብ የታጨቀ የስነ ዜጋና ስነ ምግባር ትምህርት የጐላ የባህሪ ለውጥ ያላመጣ ለብዝሃነት የሰጠው ቦታ አናሳ መሆን ለሙያ ትምህርቶችና ለፈጠራ ቦታ የሰጠ አይደለም ይላል ሰነዱ ።
እንግዲህ ይሄው ነው እንደ ዋነኛ የስርአተ ትምህርት ችግር እንደ አዲስ ትልቅ ግኝት ተደርጐ በትምህርት ሚኒስቴር ሰነድ ውስጥ የቀረበው ።
ስነ-ውበት ነው ያነሰብን ? ይሄ በጣም አሳፋሪ ቀልድ ይመስላል ። ስነ-ውበት ትምህርት ማነሱ ነው ዋናው ችግር ?
አረ ወደ ሂሊናችን እንመለስ ። እንዴ እዚህችው አገራችን ውስጥ ነው እንዲህ የሚቀለደው ?
ከሶስተኛና ከአራተኛ ክፍል ተማሪዎች መካከል ሩብ ያህሉ 2 ሲባዛ በ4 ስንት እንደሆነ እንደማያውቁ በግላጭ በሚታይባት አገር ? ማንበብ የማይችሉና ፊደል ለይተው የማያውቁ ተማሪዎች እየበዙ በመጡባት አገር ? መጻፍ ለብዙ ልጆች የማይደፈር ትንግርት እየሆነባቸው ? ያለ ንባብና ያለ ጽሁፍ ያለ መደመርና ማባዛት ደግሞ ሌላው ትምህርት ሁሉ ትርፉ መደናቆር ብቻ እንደሆነ እየታወቀ ።
በየአመቱ ከሁለት ሚሊዮን በላይ ልጆችን እየመዘገቡ የሚቀበሉ የአገሪቱ የመንግስት ትምህርት ቤቶች ከሶስት አመታት በኋላና ከቢሊዮን ብሮች ወጪ በኋላ የሚያቀርቡልን ውጤት ምንድነው ?
ከሁለት ሚሊዮን ተማሪዎች መካከል ሩብ ያህሉ በትምህርት መቀጠል የማይችሉ ሩብ ያህሉ ደግሞ አንዲት ቃል እን ማንበብ የማይችሉ ተማሪዎችን የሚያሳቅፍ የትምህርት ቀውስ ውስጥ የተዘፈቀ አገር ላይ ሆነን ነው እንዲህ የሚቀለደው ? ከ50% በላይ የሶስተኛ ክፍል ተማሪዎች አረፍተነገር አንብበው መገንዘብ የማይችሉ መሆናቸው እየታየ ?
ለትምህርት ሚኒስቴር አጥኚዎች የሚታያቸው የስርአተ ትምህርት ችግር ግን ስነ-ውበት በሚገባ ያላካተተ መሆኑ ነው ? ትምህርቱ በንድፈ-ሃሳብና በእውቀት የታጨቀ ነው የሚል እውቀትን የሚያጣጥል ዘመቻ ? በትምህርት ሚኒስቴር አማካኝነት ብዝሃነት የሚል ጭፍን ስብከት ከዳር እስከ መሃል ተስፋፍቶ በተንሰራፋባት አገር ውስጥ በዚህም እየተቃወሰችና እየተፍረከረች ወደለየለት የትርምስ እንጦሮጦስ ለመውረድ አፋፍ ላይ የበደረሰች አገር ውስጥ የአገሪቱ ትምህርት ዋና ችግር ለብዝሃነት የሰጠው ቦታ አናሳ መሆኑ ነው ይለናል ? ጭፍንነትና ዘረኝነትን የሚያስፋፋ ብዝሃነት የሚለውን ነባር ጭፍን ስብከት ለመድገም ነው የሚፈለገው ? ከዚያም በላይ ነው ለመድገም ብቻ ሳይሆን እያገዘፈ እያጋጋለ ለማባባስም ጭምር ነው ።
የስነ ዜጋና ስነ ምግባር ትምህርት የጐላ የባህሪ ለውጥ ያላመጣ ነው ሲልስ ምን ማለቱ ነው ? በጭፍን ብዝሃነት እያለ የሚሰብክ ነባሩ የስነ ዜጋና የስነ ምግባር ትምህርት እንዲቀየር አስቦ ነው ? ለዚያም ነው 84 ገጽ በቀረበው ሰነድ ውስጥ አንድም ቦታ ላይ የማሻሻያ ሃሳብ ያላቀረበው ። ዋና ችግር እንደሆነ የሚልጽ ሰነድ የስነ ምግባር ትምህርት ይዘትና አቀራረብ እንዴት ቢለወጥ እንደሚሻል ቅጥ የያዘ የስርአተ ትምህርት ማሻሻያ ሃሳብ ባያቀርብ እን ቢያንስ ቢያንስ አንዲት ብጣሽ የመፍትሄ ሃሳብ ለወጉ ያህል መጥቀስ አልነበረበትም ?
በገጽ 66-67 የስርአተ ትምህርት ማሻሻያ ተብለው የቀረቡትን 9 ነጥቦች መመልከት ትችላላችሁ ። ለነገሩ ነጥቦቹ በደንብ ሲታዩ አብዛኞቹ እርባና የሌላቸው ላለፉት 25 አመታት እልፍ ጊዜ ሲነገሩ የቆዩ አባባሎች ናቸው ። ለምሳሌ በ1994 አ.ም የትምህርት ፖሊሲ አተገባበር በሚል ርእስ በትምህርት ሚኒስቴር የተዘጋጀ ሰነድ አገራዊ አግባብነት እና አለማቀፋዊ ተወዳዳሪነት በማለት ይናገራል ። አሁን እንደ አዲስ ግኝት የማሻሻያ ሃሳብ ተብሎ የቀረበውን 5ኛ ነጥብ ደግሞ አንብቡ ።
በሁሉም ደረጃዎች/እርከኖች አገራዊ አግባብ ያለው በአለም አቀፍ ተወዳዳሪ የሆነ ስርአተ ትምህርት መቅረጽ ይላል ። አዎ ይሄው ነው ቃል በቃል ።
ይሄው ነባር ሃሳብ ከሁለት ሶስት ቃላት ለውጥ በስተቀር እንደገና 8ኛ የማሻሻያ ሃሳብ ተብሎ ቀርቧል ።
በሁሉም ደረጃዎች አገራዊ ተዛማጅነት ያላቸው እና አለም አቀፋዊነት ተወዳዳሪነትን የሚያረጋግጥ ስርአተ ትምህርት በሁሉም ደረጃዎች መቅረጽ 8ኛው የማሻሻያ ሃሳብ ።

የትምህርትን ጥራት ለማሻሻል ተብሎ በቀረበ ሰነድ ውስጥ የዚህን ያህል የመዝረክረክ ስህተትና ድግግሞሽ መፈጠሩ አሳፋሪ ቢሆንም የሚረባ ሃሳብ ለማቅረብ አለመሆኑም ይበልጥ ያሳዝናል ።
ዋነኛው የስርአተ ትምህርት ማሻሻያ ሃሳብ 4ኛ ነጥብ ሆኖ የሰፈረው አባባል ነው ይሄኛውም ነጥብ ግን አዲስ የመፍትሄ ሃሳብ አይደለም ። አዲስ ሳይሆን ለአመታት ሲሰበክና ሲተገበር የነበረ አባባል ነው ትክክለኛ የመፍትሄ ሃሳብ ሳይሆን ትምህርትንና እውቀትን ለአመታት ሲሸረሸር የቆየ የተሳከረ ውድቀት ሃሳብ ነው ።
የስርአተ ትምህርቱ ዋነኛ ችግር በእውቀት ላይ ያተኮረ መሆኑ ነው የሚለውን የተሳከረ ሃሳብ እንዳለፉት አመታት የሙጢኝ ይዞ ለመቀጠል ማቀድ እንዴት የመፍትሄ ሃሳብ ይሆናል ? እውቀት ላይ ከማተኮር ይልቅ የትምህርት ትኩረት ወደ ክህሎት እንዲቀየር ማድረግ ያስፈልጋል የሚል ነው ማሻሻያ ተብሎ የቀረበው ሃሳብ ። ሌሎቹ የማሻሻያ ሃሳቦችም ተመሳሳይ ሃሳብ የያዙ ናቸው እውቀት ሳይሆን ክህሎት እውቀት ሳይሆን የሙያ ክህሎት የሚል ሃሳብ በተለያዩ አምስት ነጥቦች እንደ አዲስ እየተደጋገመ የማንበብ ያህል ነው ።
እንግዲህ አስቡት ። ባለፉት 15 አመታ ሲሰበክና ሲተገበር የቆየውን አባባል እንደ አዲስ እና እንደ ዋነኛ የስርአተ ትምህርት ማሻሻያ ሃሳብ ሆኖ ነው የቀረበው ። ነገር ግን ክህሎት ላይ ማተኮር ማለት ምን ማለት እንደሆነ ለመግለጽ ሰነዱ አንድም ቦታ ላይ ቅንጣት ሙከራ አያደርግም ። እንደተለመደው በሚያምታታ መንገድ ሁለት መልእክቶችን ለማስለተላለፍ የሚያገለግል አባባል እንደሆነ ጠፍቷቸው ነው ? ሁለቱም መልእክቶች ደግሞ እውቀትን የማጣጣልና የማጥላላት መልእክቶች መሆናቸውስ ?
በአንድ በኩል ቲዎሪና ፕራክቲስ የተሰኘውን ፈሊጥ በመከተል እውቀትን ማስጨበጥ ሳይሆን ሙያን ማስተማር የሙያ ክህሎትን ማስያዝ ነው የትምህርት አላማ የሚል መልእክት ያስተላልፋሉ ።
በሌላ በኩል ደግሞ እውቀትና የማወቅ ችሎታ እርስበርስ ተቃራኒ ጠላቶች የሆኑ ይመስል አንዱ ያለሌላው የሚኖር ይመስል የትምህርት አላማ እውቀትን ለማስጨበጥ ሳይሆን የማወቅ ክህሎትን ለማስያዝ ያለመ መሆን አለበት የሚል መልእክት ያስተላልፋሉ እውቀትን የሚያጣጥል ። ለምሳሌ ያህል ፊደልን ሳናሳውቅ የማንበብ ክህሎትን እናስተምራለን በሚል ፈሊጥ ማንበብ የማይችሉ ተማሪዎችን ማበራከት እንደማለት ነው ። እውቀትን የሚያጣጥል ፈሊጥ የትምህርት አላማ የማንበብ እውቀትንም ሆነ ክህሎትን ማሳጣት ነው ከሚል ትርጉምና በተግባርም አሁን ከምናየውን የትምህርት ቀውስ ውጭ ሌላ ትርጉምና ውጤት የለውም ።


