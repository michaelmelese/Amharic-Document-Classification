ሁለተኛው የጉማ ፊልም ሽልማት ምርጥ አምስቶች ይፋ ሆኑ ።
አርቲስት ደበበ እሸቱ ብቸኛው የህይወት ዘመን ተሸላሚ እጩ ሆኗል ።
በመጪው የካቲት የሚያካሂደውና በኢትዮ ፊልምስ ባለቤትነት የሚመራው የጉማ ፊልም ሽልማት ምርጥ አምስቶች ከትናንት በስቲያ በሃርመኒ ሆቴል ይፋ ሆኑ ። በህይወት ዘመን ተሸላሚነት አርቲስት ደበበ እሸቱ ብቸኛ እጩ መሆኑም ተገልጿል ። በእለቱ በ17 ዘርፎች በዳኞችና በተመልካች የተመረጡ አምስት አምስት እጩዎች የታወቁ ሲሆን ዘርፎቹም በምርጥ የተማሪ አጭር ፊልም በምርጥ ድምጽ በምርጥ ሙዚቃ በምርጥ ስኮር በምርጥ ሜክአፕ በምርጥ የፊልም ጽሁፍ በምርጥ ቅንብር በምርጥ ሲኒማቶግራፊ በምርጥ ተስፋ የተጣለባት ህጻን ተዋናይት በምርጥ ተስፋ የተጣለበት ህጻን ተዋናይ በምርጥ ረዳት ሴት ተዋናዮች በምርጥ ረዳት ወንድ ተዋናይ በምርጥ ሴት ተዋናይት በምርጥ ወንድ ተዋናይ በምርጥ የተመልካች ምርጫ በምርጥ ዳይሬክተርና በምርጥ ፊልም ጐራ በሚል ተከፋፍለዋል ። መቶ ዳኞች በተሳተፉበት በዚህ ምርጫ ምርጥ አምስቶቹ የታወቁ ሲሆን በቀጣይ ከአንድ እስከ ሶስት የሚወጡት ተለይተው የካቲት 16 ቀን 2007 አ.ም ደማቅ የሽልማት ስነ ስርአት እንደሚካሄድ የኢትዮ ፊልም መስራችና ስራ አስኪያጅ ዮናስ ብርሃነ መዋ ለጋዜጠኞች ተናግሯል ። ፕሮግራሙን ሙሉ በሙሉ ስፖንሰር ያደረገው በደሌ ቢራ ነው ።


