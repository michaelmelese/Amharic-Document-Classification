የ ሃውስ ሪዞሉሽን 128 ይዘትና አንደምታዎቹ ።

ሚያዚያ 2 ቀን 2010 አ.ም የአሜሪካ ምክር ቤት በመባል የሚታወቀውን ሰነድ ለምክር ቤቱ አቅርቦ ማሳለፉ የብዙዎችን ትኩረት የሳበና መነጋገሪያ ሆኖ የሰነበተ ጉዳይ ነው ። ሰነዱ የኢትዮጵያ መንግስት ለሰብአዊ መብቶች ለህግ የበላይነትና ለዴሞክራሲ መረጋገጥ ተገዢ እንዲሆን በጥብቅ የሚያሳስብ ሰነድ እንደሆነ ከመጽደቁ በፊት ጀምሮ የተለያዩ የመገናኛ ዘዴዎች በስፋት ሲዘግቡት እንደነበርም የሚታወስ ነው ። ይህ ሰነድ ከ2007 ጀምሮ በሀገሪቱ ውስጥ የነበረውን የሰብአዊ መብት አጠባበቅና አያያዝ በመንግስታቱ ድርጅት የሚቋቋም የሰብአዊ መብቶች አጥኚ ቡድን እንዲመረምረው በጽኑ የሚጠይቅ ነው ። መረጃዎች እንደሚያሳዩት ከአመት በፊት ሰነዱን ለመጀመሪያ ጊዜ አርቅቀው ለአሜሪካው የህግ መወሰኛ ምክር ቤት ያቀረቡት ኮንግረስ ማን ክርስቶፈር ሄነሪ ስሚዝ ወይም በአጭሩ ክሪስ ስሚዝ የሚባሉ የሪፐብሊካን ፓርቲ አባልና የኒው ጀርሲ አውራጃ የህዝብ እንደራሴ ናቸው ።
በተለያዩ ሂደቶችና የምክር ቤቱ እርከኖች ሲንከባለል ቆይቶ በመጨረሻም ማክሰኞ ሚያዚያ 2 ቀን 2010 አ.ም የጸደቀው ኤች.አር 128 የተባለው ሰነድ ይዘት እንደሚያመለክተው በኢትዮጵያ ውስጥ በሰላማዊ መንገድ በመንግስት ላይ ተቃውሞ በማሰማታቸው የተገደሉ ዜጐች ህገመንግስታዊ መብታቸውን ተጠቅመው ሀሳባቸውን በነጻ የገለጹ እንዲሁም የመሰብሰብና የመደራጀት ህገመንግስታዊ መብታቸውን በመጠቀማቸው ምክንያት ለእስርና እንግልት የተዳረጉ ፖለቲከኞች ጋዜጠኞች ተማሪዎችና የመብት አራማጅ ዜጐች በተጨማሪም የኢትዮጵያ መንግስት የጸረ ሽብር አዋጁን ሰበብ በማድረግና ያለአግባብ በመጠቀም በሀገር ውስጥ የሲቪልና የፖለቲካ እንቅስቃሴዎች እንዲሁም የጋዜጠኞችን መብት ለማፈን አውሎታል ብሎ በማመን ድርጊቱን በጽኑ እንደሚያወግዝ ይገልጻል ።
በሌላ በኩል ደግሞ ይኸው ሰነድ በኢትዮጵያ ውስጥ በመንግስት ላይ ተቃውሞአቸውን በማሰማት ላይ ያሉ ዜጐች ሃይል ከተቀላቀለበት ሁከትና ብጥብጥ እንዲታቀቡ በማሳሰብ የትጥቅ ትግል በማካሄድ ላይ የሚገኙ ሀይሎችም የትጥቅ ትግላቸውን አቁመው ከመንግስት ጋር ሰላማዊ ድርድር እንዲያካሂዱ አበክሮ ያሳስባል ።
ሰነዱ ላይ እንደተመለከተው የኢትዮጵያ መንግስት የአስቸይ ጊዜ አዋጁን እንዲያነሳ በጸጥታ አካላት የሚወሰድ ተመጣጣኝ ያልሆነ የሀይል እርምጃ እንዲቆም በኦሮሚያና አማራ ክልሎች ውስጥ በተካሄዱ የተቃውሞ እንቅስቃሴዎች ምክንያት በጸጥታ ሀይሎች በተወሰደ እርምጃ ህይወታቸውን ባጡ ዜጐች ላይ የተወሰደው እርምጃ እንዲጣራ ህገመንግስታዊ መብታቸውን በመጠቀማቸው የታሰሩ የመብት ተሟጋቾችና ጋዜጠኞች እንዲፈቱ መንግስት የመሰብሰብ መብትን እንዲያከብርና የሚዲያ ነጻነትን እንዲያረጋግጥ በልማት እቅድ ላይ በግልጽ ከዜጐች ጋር እንዲወያይ ነጻና ገለልተኛ የሆኑ የተባበሩት መንግስታት የሰብአዊ መብት አያያዝ አጣሪዎች በሀገሪቱ በተለያዩ ክልሎች ውስጥ ተንቀሳቅሰው እንዲያጣሩ ህጋዊ ፍቃድ ያላቸው የተቃዋሚ ፓርቲዎች የሚያቀርቡትን ቅሬታ መንግስት በአግባቡ እንዲፈታ ንጹሀን ዜጐችን የገደሉ ያሰሩና ያሰቃዩ አካላት በህግ ተጠያቂ እንዲሆኑ በቂሊንጦ ማረሚያ ቤት ቃጠሎ ወቅት የነበረው ሁኔታ በእሬቻ በአል አከባበር ላይ የተሳተፉ ዜጐች ላይ የተፈጸመ ግድያና በሶማሌ ክልል በፖሊስ የተገደሉት ዜጐች ጉዳይ ተጣርቶ ሪፖርት እንዲደረግ የሚሉ ነጥቦች ተዘርዝረው ለኢትዮጵያ መንግስት ጥሪ ቀርቧል ።
በተጨማሪም መንግስት በሀገር ውስጥ ለሚንቀሳቀሱ የሰብአዊ መብት አጣሪ ቡድኖች በሰላማዊ መንገድ የተለየ የፖለቲካ አቋም በማራመድ ለፖለቲካ ነጻነት የሚታገሉ አካላት ለትርፍ ለማይሰሩ የበጐ አድራጐት ድርጅቶች የስራ እንቅስቃሴ አላማ ወዘተ የሚደረግ የፋይናንስ ድጋፍ ላይ ጫና የሚፈጥርና ከልካይ የሆነ አዋጅ እንዲሻር ይጠይቃል ። በሌላ በኩል የአሜሪካ የውጭ ጉዳይ መስሪያ ቤት የአሜሪካ መንግስት ለኢትዮጵያ መንግስት የሚያደርገውን ጸጥታን የተመለከተ ድጋፍ በድጋሚ እንዲያጤነውና በድጋፉ ላይ ያለውን ቸልተኝነት እንዲያሻሽል የአሜሪካ አለማቀፍ የልማት ድርጅቶች በኢትዮጵያ ውስጥ የሚካሄድ የዴሞክራሲና የመልካም አስተዳደር ጥረቶች ላይ አጋዥ ሚና እንዲኖራቸው የአሜሪካ የውጭ ጉዳይ መስሪያ ቤት ከገንዘብ ሚኒስትር መስሪያ ቤት ጋር በመተባበር ያለ ፍርድ በዜጐች ላይ ግድያ የማሰቃየት ተግባር ወይም በአለም አቀፍ ደረጃ የታወቁ የሰብአዊ መብት ጥሰቶች በመፈጸም ተጠያቂ የሚሆኑ ግለሰቦችና ተቋማት ላይ እቀባ እንዲያደርግ ይጠይቃል ።
እንግዲህ ከሞላ ጐደል በይዘት ይህን የመሰለ መልክ ያለው ኤች.አር 128 የተለያዩ አንደምታዎች ሊኖሩት እንደሚችል ይገመታል ። ከነዚህ አንደምታዎች ውስጥ ሰነዱ የኢትዮጵያ መንግስት የሰብአዊ መብቶችን እንዲያከብር ሊያስገድድ ይችላል ብለው የሚያምኑ ወገኖች አሉ ። በአንድ ወቅት የዚህ ሰነድ አርቃቂ የሆኑት ኮንግረስ ማን ክሪስ ስሚዝ የሰነዱን ጠቀሜታ አስመልክተው ለጋዜጠኞች ሲገልጹ ይህ ሰነድ የኢትዮጵያ መንግስት እራሱን ሊመለከትበት የሚያስችለው መስታወት ነው ብለዋል ። ከዚህ እንደምንረዳውም ለኢትዮጵያ መንግስት ጠንካራ አጋር የሆነችዉ አሜሪካ ከዚህ በኋላ የኢትዮጵያን መንግስት የምትመለከትበትን አሮጌ መነጽር አውልቃ በአዲስ መቀየሯ ይሆናል ። አዲሱ መነጽር ደግሞ የሚያሳየው የሰብአዊ መብቶችን የሚያከብርና ለዴሞክራሲ ማበብ የሚተጋ የፖለቲካ ስርአትን ሳይሆን የዚህ ቀጥተኛ ተቃራኒ የሆነ መንግስትን ነው ማለት ነው ።
ከዚህም በተጨማሪ በርካታ የምእራቡ አለም የኢትዮጵያ መንግስት ደጋፊና ወዳጅ ሀገራት መንግስታት ልእለ ሀያሏ አሚሪካ በክፉ የተመለከተችውን ሀገር በደቦ አብረው የመመልከት አባዜና ባህሪ ስላላቸው የኤች.አር 128 መጽደቅ እነርሱንም በኢትዮጵያ ላይ ያላቸውን ፖሊሲ እንዲቀይሩ ሊያደርጋቸው እንደሚችል አንዳንድ የፖለቲካ ተንታኞች ግምታቸውን እየሰነዘሩ ይገኛሉ ። ይህም በምላሹ የኢትዮጵያን መንግስት አለማቀፋዊ ገጽታ በማጠየም በተለያየ መልኩ የፖለቲካ የኢኮኖሚና የማህበራዊ መዘዞችን ሊያስከትል እንደሚችል ተንታኞቹ ይገልጻሉ ። የኢትዮጵያ መንግስት በበኩሉ የሰነዱን መጽደቅ እንደሚቃወም የኮሚኒኬሽን ጉዳዮች ሚኒስትሩ ዶ/ር ነገሪ ሌንጮ ገልጸዋል ። ዶ/ር ነገሪ ከሰነዱ መጽደቅ በኋላ ለአሜሪካ ድምጽ ሬድዮ በሰጡት ቃለመጠይቅ የሰነዱ መጽደቅ ወቅቱን ያልጠበቀና መሬት ላይ ያለውን ተጨባጭ ሀቅ ያላገናዘበ እንደሆነ አጽእኖት ሰጥተው ተናግረዋል ። የኢትዮጵያ መንግስት ችግሮቹን አምኖ እራሱን ለማሻሻልና ለችግሮቹ መፍትሄ ይሆናሉ ያላቸውን የተለያዩ አዎንታዊ የማስተካከያ እርምጃዎች ደረጃ በደረጃ እየወሰደው በሚገኝበት በአሁኑ ወቅት የሰነዱ መጽደቅ አግባብነት እንደሌለውም አክለው ገልጸዋል ። በተጨማሪም መንግስት ማሻሻያዎችን የሚወስደው ለውጭ አካላት ብሎ ሳይሆን ለዜጐቹ ሲል መሆኑንም ተናግረዋል ።
በሌላ በኩል ከኢትዮጵያ መንግስት አንጻር በተቃውሞ ጐራ የቆሙ ሃይሎች የዚህ ሰነድ መጽደቅ ላለፋት አመታት የአለማቀፉ ማህበረሰብና የኢትዮጵያ መንግስት አጋርና ደጋፊ የሆኑ አገራት የመንግስትን የሰብአዊ መብቶች ጥሰት የዜጐቹን ህገ መንግስታዊና ዴሞክራሲያዊ መብቶች ያለማክበር እንቅስቃሴ ለአለማቀፍ ማህበረሰብ ለማሳወቅ ሰርክ በመትጋትና በመወትወት ረገድ ያደርጉት የነበረው እንቅስቃሴ እውቅና ማግኘቱንና ፍሬ ማፍራቱን የሚያረጋግጥ ሰነድ እንደሆነ በማሰብ የሰነዱን መጽደቅ በከፍተኛ ደስታ ነው የተቀበሉት ። በዚሁ ረገድ ሰነዱ ለምክርቤቱ ቀርቦ በጸደቀበት እለት በምክር ቤቱ አዳራሽና ከአዳራሹ ውጭ በመሰብሰብ ደስታቸውን በእልልታና በከፍተኛ ጭብጨባ የገለጹበትን ሁኔታ ልብ ይሏል ።
በእርግጥ ቢያንስ በመርህ ደረጃ በኢትዮጵያ ውስጥ አጠቃላይ የዴሞክራሲና የሰብአዊ መብቶችም ሆኑ ሌሎች የህዝቡን እርካታና ጥቅም የሚያረጋግጡ ለውጦች መምጣት ያለባቸው ዶክተር ነገሪ እንዳሉት ለህዝብ ተብሎ እንጂ በውጭ ሃይሎች ግፊት ወይም የውጭ አካላትን ለማስደሰትና የነርሱን ፍላጐት ለማሟላት ሲባል መሆን የለበትም ። ይህም ለንግግርና ለፕሮፓጋንዳ ፍጆታ ብቻ ሳይሆን በተግባርም የመንግስት ገዢ ሀሳብ መሆን ይገባዋል ። ለማጠቃለል የዚህ ሰነድ መጽደቅ በአዲሱ ጠቅላይ ሚኒስትር ዶ/ር አብይ አህመድ ለሚመራው አዲሱ መንግስት በቀጣይ የአገሪቱን አለማቀፋዊ ገጽታ መልሶ ከመገንባት አንስቶ በዜጐች የሚነሱ በርካታ የዴሞክራሲና የኢኮኖሚ ተጠቃሚነትን የማረጋገጥ እንዲሁም የፍትህና የእኩልነት ጥያቄዎች የመመለስ ብርቱ ፈተና ከፊቱ እንደተጋረጠበት አመላካች ጉዳይ ነው ። ስለሆነም አዲሱ ጠቅላይ ሚኒስትርና መንግስታቸው በዚህ ረገድ እስከሰሩ ድረስ በውጭም ሆነ በሀገሪቱ ውስጥ የሚገኝ ሁሉም ኢትዮጵያዊ ከጐናቸው ቆሞ ሊረዳቸው ይገባል ብቻ ሳይሆን ሀገራዊ ሀላፊነትም አለበት ።


