የህብረ ቃሉ ምስጢር ።
እንደምናከብራቸው ሳይነግሩን ጸደቁብን ። የዋናውን ታቦት አምሳያ እንደበተኑት ዋናው እንዳይሰረቅ የዋናውን ሚስጢር አምሳያም ሰም እና ወርቅ ብለው ቅኔ አስተማሩት ምንዝሩን ። ግልጹን በመሸሸግ ሽሽጉን እንዳንገል አጠሩን ። ቀላሉን ውስብስብ አድርገው በመቀኘት ከባዶ ውስጥ ምንምን በቋንቋ ትብታብ ጠፈሩን ከእግረ ሙቅ ቀይጠው ሰጡን ። በተምሳሌት ተሸብበን ዋናውን ከነአካቴው ዘነጋነው ። መድሀኒት አዋቂው መድሀኒቱን ሳይነግረን በመቅረቱ በሽታችን በዛ ። ቋንቋውን ደብቆን መዘላበዳችን በረታ ። የባቢሎን ታሪክ የእኛም ታሪክ ነው ።

በሰው እና በፈጣሪ መሀል ያለው መሰላል ከሚስጥር የተሸመነ ነው ። ሚስጥሩን የደበቀ ሁሉ ፍጡር እና ፈጣሪን ሆን ብሎ አስተጣጥቷል ። ለምንድነው የማይነግሩን መነሻችንን ለምንድነው የማይጠቁሙን መድረሻችንን ምንስ ቅኔ ያስፈልገዋል ? ሰምና ወርቅ ድብቁን ለመግለ ካላገለገለ ምን ረብ አለው ? እኛ በግል እያየን የማናየው በግል እየተናገርን የማንግባባው በግል እያለምን የምንስተው የግል ድብቆች እያለን ከኛ በላይ ምን ቅኔ ያስፈልጋል ? ሰምና ወርቅ እኛው ራሳችን ነን ። የበቆሎውን ሽፋን ስንገሸልጥ ውስጡ ወርቅ ሳይሆን አንድ የእሸት ፍሬ የማይገኝብን ። ህብረ ቃሉ ተሰውሮብናል ። ሰው እና የሰው መሆንን ትርጉም ያዘለው ህብረ ቃል ። ላቱ ተደብቆብናል ። ለላቱ በመሰሰት ላቱ እንዲያገለግለን የተበረከተልን እኛ ከአገልግሎት ውጭ ሆንን ። ተረቶቻችን ሚስጢር ናቸው ። ስንክሳሮቻችን ሽሽግ ናቸው ። እንቁዎቻችንን በሰው ፊት ካልዘነጥንባቸው ካላማርንባቸው አፈር ስር መቀበራቸው የዋጋቸው ተመን መግለጫ ይሆናል ? በድህነት ያረረ መሬት ይዘን ታሪክ የሚሰራ መድሃኒት እንደ ሬሳ ከአፈር በታች ቀብረናል ። ስለ ትንሳኤ እየፎከርን መሞት የሁልጊዜ እጣ ፈንታችን ሆኗል ። ትንሳኤን የሚጠብቅ የዋህ ነው ? ድብቁን ሳይሆን ግልጹን ቅኔ ፈትቶ እፎይ ያለ ነው ። ሞቱን ተሸክሞ እፎይ የሚል ማነው ። ርሀቡን ድህነቱን የአካል ስቃዩን ጥላቻውን ? ያልሆነውን ለመሆን የተሸነፈ እፎይታ ነው ። የራሱን የአስከሬን ሳጥን እድሜ ልኩን እያሰማመረ እንደሚሰራ ባለሞያ ህይወቱን ለሞት ለመሸጥ እድሜ ልክ የሚለማመጥ ሰባራ ልብ እስኪሞት እና እስኪገነዝ ድረስ በህይወት ዘመኑ የተገነዘበትን የጨለማ ማቅ የማይለውጥ ።
አውቃለሁ አዎ አውቃለሁ የአላዋቂ ልብ እና የንፉግ እጅ አይፈለቀቁም ። ሚስጥሩን የጨበጠበትን ሳይሆን ባዶውን በሰም እና ወርቅ ጨብጦ ግለ እንደሚሉኝ አውቃለሁ ። ቀላሉን በከባድ ምትሀት አወሳስበው ። ባዶ የጨበጠ እጅ ሲፈለቀቅም ባዶ ነው ። ብዙ ባዶ እጆች በብዙ ከባድ ቅኔ ተጨብጠው ፍቺ ይፈልጋሉ ። የእጅን ጭብጦ የሚዘረጋው ሳይሆን የአስተሳሰብ ጭብጦን የሚፈታው ምስጢር ነው የሚያስፈልገን የሊቃውንቶቹን ልብ ያራራልን ተጨብጦ ተወልዶ ተጨብጦ የሚሞት ፍትህ የልባቸውን አይን ያብራ ። ህይወታችንን አለመኖራችንን እንን አናውቀውም ። የህይወት ዋጋ አብሮ መከርቸም አይደለም ። ዘር ወደ ኋላ ጥሎ ማለፍ የጥሎ አላፊውን ሬሳ ለመገነዝ ወይም ሚስማር መቺ ላለማጣት አይደለም ። ለመሞት አይደለም ፍጭርጭሪቱ ለመኖር ነው ። አይን ለማልቀሻ ሳይሆን ለመመልከቻ ነበር አሰራሩ ። ሚስጢርን መስጠት ነው ሀጢአትነቱ ? አለመስጠቱስ የቱ ላይ ነው ድቁ ? እንቁን ለእርያ እንደመጣል ስለሆነ ነው ሚስጢር እና እውቀት ለሁሉም ይፋ የማይሆነው ? ለማያከብር የተከበረውን እንደመስጠት ። እንቁው እውነት የእርያው ከሆነ አንዱ እሪያ ሊይዘው እና ሌላውን ከማግኘት ሊነፍገው አይችልም ። እንቁ ያዥ ሊቃውንትም ይሁን ልሂቅ ። ከልሂቅ እስከ ደቂቅ እንቁውን ሁሉም ይጠቀምበታል ካልሆነ ማንም አይጠቀምበትም ። አንዳንድ ሰው ከሌላው የበለጠ እኩል አይደለም ። ለሁሉም ይሆናል ሚስጢሩ ወይንም ለማንም አይሆንም ። ምንድነው አስፈላጊነቱ ? ማናቸው እነሱ ማንስ ነን እኛ ? የአንድ አባት እና እናት ልጅ ባንሆንም በአንድ የአለም ስ ላይ እስከነጠርን ድረስ የአንድ እውነት ልጆች ነን ። ብቻውን የሚተርፍም ሆነ ብቻውን የሚጠፋ ማንም/አንዳችም የለም ። እሪያው የተሰራው ዞሮ ዞሮ ከእንቁ ነው ። እንቁውም ደግሞ ከእሪያ ። አህያውም አንበሳ ነው አንበሳውም አህያ ። አዳኙ እና ታዳኙ የአደኑ ግብአት ናቸው ወጣም ወረደ ። ሰሙም ወርቁን አይሸፍነውም በስተመጨረሻ ። ወርቅ ፈላጊውም ሰምን ጨብጦ አይቀርም ። በገሀነም የተጓዘውም በስተመጨረሻ በንግስተ ሰማይ በኩል ብቅ ማለቱ አያጠራጥርም ። ልሂቅም በሞት እረፍቱ እንደ ደቂቅ ከአፈር ይደባለቃል ። አፈርም ከስጋ ። ሚስጥሩም በህይወት ካልተፈታ በሞት ይፈታል ። ሚስጥር ደባቂውም ያወረሰው ለልጁ ብቻ ከሆነ ያወረሰው ምስጢሩን ነው እንጂ ፍቺውን አይደለም ። ፍቺውንም ቢሆን በአንድ ሰው ላይ ብቻ ተፈትቶ በሌላው ላይ ግን እንደተቋጠረ ከቀረ ፍቺው ሚስጢር ይሆናል መልሶ ። ለብቻው እውቀትን የበላ ለብቻው በሞት ይበላል ። የእውቀቱንም ትዝታ ከስጋው ጋር አብሮ ተጨምሮ ።
ድብቅ ማህበረሰቦች የደም ምህላ ወንድማማችነቶች ገደማት እና ገድል አፋኞች እኛ የማናውቀው የተደበቅነውን ያህል ብናጣም የጠፋንን ወይንም የተጋረደብንን ያህል ግን ጻድቅ ነን ።


