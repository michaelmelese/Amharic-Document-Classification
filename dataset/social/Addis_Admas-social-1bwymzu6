የደራርቱ ነገር የለተሰንበት ጉዳይ እና በእግረ-መንገድ የኢ-ሜይል አድራሻ ስለሌለው ከበርቴ ።
ፍልቅልቋ ደራርቱ በጊዜዋ ከልብ አስፈንድቃናለች ። አገራችን ውጥንቅጥ ውስጥ በነበረች ጊዜ ሰንደቅ አላማችን ክብሯ ዝቅ እንዲል በተደረገበት ወቅት በባርሴሎና ኦሎምፒክ በአስር ሺህ ሜትር የወርቅ ሜዳሊያ አስገኝታልናለች ።
ሰንደቅ አላማችን በኦሎምፒክ መድረክ ከፍ ብሎ ሲውለበለብ እንባዋ በጉንጮቿ ሲወርድ እኛም ሳይታወቀን ጉንጫችን በእንባ የረጠበ ልባችን አብሯት ያለቀሰ ለምንጊዜም ጀግናችን ዘመን የማይሽረው ልዩ ፍቅርና ክብር አለን ።
የአበበ ቢቂላ የስኬት ምስጢር በሴቶችም ሊተገበር የሚችል መሆኑን ያሳየች የጠንካራ ስራና ውጤት ተምሳሌት ነች ። ዛሬም በአትሌቲክስ ፌዴሬሽን ሃላፊነት ቦታ ሆና መሪነት ማለት በተግባር እያሳዩ መምራት መሆኑን እያሳየች ትገኛለች ።
በቅርቡ ከኦሎምፒክ ጽ/ቤቱ ጋር የተፈጠረውን ችግርና ጉዳዩን ያስተናገደችበት መንገድ የመሪነት ብቃቷን አሳይቷል ። ለተሰንበትና አሰልጣኟ በምንም ምክንያት ይሁን በተቸገሩ ጊዜ በምሽት ቦሌ አለም አቀፍ አየር ማረፊያ ተገኝታ የችግሩ መፍትሄ ሆናለች ።
አትሌቷ አሸንፋ ስትመለስም በአለም መድረክ ማሸነፍ ከምን ያህል ጥረት በኋላ እንደሚገኝ ጠንቅቃ የምታውቀው ጀግናዋ ደራርቱ ለተሰንበትንና አሰልጣኟን በጠዋት አየር ማረፊያ ተገኝታ እንን ደስ አላችሁ ። እንን ደስ አለን ብላቸዋለች ። የትናንት አሸናፊነት ለዛሬ ዋስትና አይሆንምና ለተሰንበትንና አሰልጣኟን ለቀጣዩ ኦሎምፒክ ጠንክረው እንዲሰሩ ልምዷንና ምክሯን አካፍላቸዋለች ። እነሱም ስለ እሷ ጥረትና በጐነት ለመናገር ቃላት እንደሚያጥራቸው ሲናገሩ ተደምጠዋል ።
በመገናኛ ብዙሃን በተለይ በማህበራዊ ድረገጾች ነገሩን ፖለቲካዊ መልክ ለመስጠትና ለማካረር የተሄደበትን መንገድ ብስለት የተሞላበት የቀና ሰው አስተያየት በመስጠት ረገብ እንዲል መክራለች ። እንደ ደራርቱ የተግባር ሰው ለመሆን እንጣር ብለን ወደ ለተሰንበት ስንሻገር ።
ለተሰንበት እና ማሀበራዊ ሚዲያ አይተዋወቁም ።
የለተሰንበትን የአሸናፊነት ውጤት ስንመለከት ውጤቷ ድንገት ከሰማይ ዱብ ያለ አይደለም ። አሰልጣኟ እንደገለጹት ላለፉት ስድስት አመታት በምትኖርበት አካባቢ በእጇ ባለው ነገር የምትችለውን ሁሉ ጥረት ታደርግ ነበር ። ልክ እንደ አበበ ቢቂላ እና እንደ ደራርቱ ቱሉ ።
የአለም ክብረ ወሰንን ስታሻሽል ከውጤቷ በላይ በማህበራዊ ሚዲያ ሰፈር ትርምሱ ገዘፈ ። የቴክኖሎጂ ውጤቶች ህይወትን ቀለል ለማድረግ የማስቻላቸውን ያህል የሰነፎች የሴረኞችና የስራ ፈቶች ምሽግ መሆናቸውም በተደጋጋሚ የሚታይ ነገር ከሆነ ሰነባበተ ።
እንደ አሰልጣኟ ገለጻ ለተስንበት እንን ማሀበራዊ ገጽ ልትጠቀም ይቅርና የእጅ ስልክ የላትም ። እነዚህ የቴክኖሎጂ ውጤቶች ትኩረቴን ሊከፋፍሉት ይችላሉ ከአላማዬ ሊያደናቅፉኝ ይችላሉ ብላ በመገመት ለጊዜው እነዚህን የቴክኖሎጂ ውጤቶች በፍጹም አትጠቀምም ። ለአስፈላጊ ጉዳይ የአሰልጣኟን ስልክ ትጠቀማለች ። እንደ እሷ በተግባር የተፈተኑትን የደራርቱንና የሌሎች እህቶቿን ፈለግ በመከተል ጠንክራ መስራቷን ቀጥላለች ። በስሟ የተከፈቱት ማሀበራዊ ድረ ገጾች አንዳቸውም የእሷ አይደሉም ። የአለም ሻምፒዮና እና የኦሎምፒክ ባለድል ለመሆን የቴክኖሎጂ ተጠቃሚነት መስፈርት ውስጥ እንደሌለበት ስለምታውቅ ብዙ አትጨነቅም ። የእሷ ትኩረት በቶኪዮ ኦሎምፒክ የወርቅ ሜዳሊያ በማግኘት ለራሷና ለአገሯ ታሪክ መስራት ነው ።
እግረ መንገድ የኢሜይል አድራሻ የሌለው ከበርቴ ታሪክ ።
አንድ ስራ-አጥ የሆነ ሰው በአንድ ትልቅ ኩባንያ ውስጥ በጽዳት ሰራተኝነት/ተላላኪነት ለመቀጠር ያመለክታል ። ከቃለ-መጠይቅና ቀለል ያለ የተግባር ፈተና በኋላ አሰሪው እንን ደስ አለህ ! ተቀጥረሃል ካለው በኋላ ቀጠል አድርጐም የኢ-ሜይል አድራሻህን ስጠኝና የቅጥር ፎርሙንና መቼ ስራውን መጀመር እንዳለብህ መልእክት እልክልሃለሁ ይለዋል ።
ስራ ፈላጊው ሰውዬ ግር አለው ። እያመነታ ኮምፒዩተርም ሆነ የኢ-ሜይል አድራሻ የለኝም ብሎ መለሰ ። አሰሪው በመገረም ምን አልክ ? በጣም አዝናለሁ ። የኢ-ሜይል አድራሻ ከሌለህ እንደ ሰው አትቆጠርም ። ሰው ካልሆንክ ደግሞ ስራ ሊኖርህ አይችልም በማለት አሰናበተው ። በኪሱ ውስጥ አስር ብር ብቻ የነበረው ስራ-ፈላጊ አግኝቶት የነበረው ተስፋ ከመቅጽበት የጨለመበት ቢሆንም ከጥቂት ቆይታ በኋላ ሃሳቡን ሰበሰበ ። ወዲያውኑ አንድ ውሳኔ ወሰነ ። ከፊት ለፊቱ ወደ ተመለከተው የአትክልት መሸጫ ሱቅ ሄደና በአስር ብሩ ቲማቲም ገዛ ። ቲማቲሙን በር-ለበር ተዟዙሮ በመሸጥ ከሁለት ሰአት ባነሰ ጊዜ ገንዘቡን እጥፍ አደረገው ። ሁኔታውን ደጋገመ ። ማታ ወደ ቤቱ 60 ብር ይዞ ገባ ።
ስራ-አጡ ሰውዬ ህይወቱን በዚህ መንገድ መቀጠል እንደሚችል ተረዳ ። ከእሱ የሚጠበቀው ጥረት ማድረግ ብቻ እንደሆነ ተገነዘበ ። በለሊት ከቤቱ ይወጣና በጣም አምሽቶ ይመለሳል ። በጥረቱ ልክ ገንዘቡ እየበዛ እጥፍ ደርብ እየሆነ ሄደ ።
በመጀመሪያ ጋሪ ቀጥሎ አነስተኛ ተሸከርካሪ በመቀጠልም ብዙ ተሽከርካሪዎች ያሉት ነጋዴ ሆነ ።
ከአምስት አመታት በኋላ ።
በአካባቢው የታወቀ ሽፋን ለመግዛት ወሰነ ። በዚሁ መሰረት ከአንዱ የኢንሹራንስ ባለሙያ ጋር አስፈላጊውን ነገር ሁሉ ከተነጋገሩ በኋላ የኢንሹራንስ ሰራተኛው ነጋዴውን የኢ-ሜይል አድራሻ ጠየቀው ።
ነጋዴው ፈርጠም ብሎ የለኝም አለው ። የኢንሹራንስ ሰራተኛው በመገረም የኢ-ሜይል አድራሻ ሳይኖርህ ይህንን ታላቅ የንግድ ኩባንያ ገንብተሃል በዚህ ላይ የኢ-ሜይል አድራሻ ቢኖርህ ምን ማድረግ እንደምትችልና ንግድህም የት ሊደርስ እንደሚችል አስበህ ታውቃለህ ? ብሎ ጠየቀው ።
ነጋዴው ለጥቂት ሰከንዶች ካሰበ በኋላ የኢ-ሜይል አድራሻ ቢኖረኝ ኖሮ የጽዳት ሰራተኛና ተላላኪ ሆኜ እቀር ነበር አለው ።
የታሪኩ ማጠንጠኛ ።
ቴክኖሎጂን የሁሉም ነገር መቋጫ የእውቀት ጥግ የስኬት ምንጭ አድርጐ መቁጠር እየተለመደ መምጣቱን ሆኖም ግን ቴክኖሎጂ በራሱ ብቻውን የሀብት የስኬትና የደስታ ምንጭ አለመሆኑን ከላይ የቀረበው ታሪክ ያሳያል ።
የለተሰንበትም ሆነ የተላላኪው ከበርቴ ታሪክ የሚያሳየን ነገር የስኬት ምስጢሩ በእጃችን ባለው ነገር ጠንክሮ መስራት መሆኑንና ውጤቱ ደግሞ ጊዜውን ጠብቆ እንደሚመጣ ነው ።
እንደገና ወደ ለተሰንበት ምናባዊ እይታ ።
ልክ እንደ ኢንሹራንስ ሰራተኛው አንድ የማሀበራዊ ድረ-ገጽ የቴክኖሎጂ አፍቃሪ ጋዜጠኛ ለተሰንበትን ቢያገኛት የመጀመሪያ ጥያቄው የማሀበራዊ ድረገጽ ተጠቃሚ ብትሆኚ ስንት መቶ ሺህ ተከታዮች እንደሚኖሩሽ ገምተሽ ታውቂያለሽ ? የሚል ይሆን ነበር ።
እሷም ትኩር ብላ ከተመለከተችው በኋላ አላውቅም ። ነገር ግን ትልቁ ሃሳቤ ተከታዬን ማብዛት ሳይሆን የአለም ክብረ ወሰንን ማሻሻል ነው ትለው ነበር ።


