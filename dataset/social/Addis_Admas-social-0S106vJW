
በተውኩት ጐዳና እየተመላለስኩ ።
በረገምኩት ስምሽ መሃላ እያደረኩ ።
መተዌን ብምልም መርሳቴን ብምልም ።
እንንስ በህይወት ስምሽን ከመጥራት ሞቼ እንን አልድንም !

ጠባብ ክፍል ውስጥ በምቹ ወንበሮቹ ላይ ከተቀመጠው ሰውዬ ፊት ለፊት አስቀምጠውኛል ። ፊቱ ላይ ጭረት መሳይ ቆሻሻ ነገር ስላየሁ ከፊቱ ላይ ልጠርግለት ብዬ ከመቀመጫዬ ላይ ለመነሳት ስሞክር ከወንበሩ ጋር አንድ ላይ እንደሰፉኝ አስተውላለሁ ። ቀጥሎ ከእጆቼ አንጓዎች ላይ ሃይለኛ ስቃይ ይሰማኛል ።
ሰውዬው ኮስተር ብሎ ይመለከተኝና ሰላላ በሆነ ድምጹ እንዲህ ይለኛል አልአዛር አትታገል ። ታውቃለህ አይደል ። ከታሰርክበት ካቴና ጋር መታገል እጆችህን ይጐዳቸዋል እንጂ መፍትሄ የለውም ። ምን ፈልገህ ነው !
ድምጼ የራሴ በማይመስል መልክ ከከንፈሬ ይፈናጠራል ፊትህ ላይ ያለውን ቆሻሻ ላነሳልህ ነበር !
ፈገግ ይልና ከሚጽፍበት ወረቀት ቀና ብሎ አንተ ሲያዩህ ቀጫጫ ትመስላለህ ጉልበትህ ግን የሰይጣን ነው ። ባለፈው የዶክተር ናርዶስን አፍንጫ በቴስታ ሰበርክ ። ዛሬ ደግሞ ወደ እኔ ልትመጣ ነዋ ! ይልቅ አደብ ግዛና ህክምናህን ቀጥል ። ወደ ዋናው ነጥብ እንመለስና እያለ ማውራት ሲጀምር ድምጹ በሰፊ አዳራሽ ውስጥ እንደሚጮህ የነሀስ ደውል በባዶው ጭንቅላቴ ውስጥ መጀመሪያ በጣም ያስተጋባል ። ቀጥሎ እየሳሳ እየሳሳ ይሄዳል ።
ነጭ ጋዋኑን እንደለበሰ የደበዘዘ ፊቱን አጠናዋለሁ ። ይህ ጠይም ።
እይታህ ያስፈራል ! እንዴት ነው ምንጭሮችህን ሳትሰብር ይህን ያህል ማፍጠጥ የተለማመድከው ! በሚያስተጋባ ድምጽ ። ለጥቆ ደግሞ በለሆሳስ ምላሱ የማይሰራ ሰው አይኖቹ ሰንጣቂ ይሆናሉ !
በእጁ የያዘውን መጻፊያ እያወዛወዘና ከጠረጴዛው ላይ እያንገጫገጨ ይለፈልፋል ። በሰከንዶች ልዩነት ጠረጴዛውን ቋ ! እያደረገ የክፍሉን ጸጥታ ያደፈርሳል ። ደግሞ በዚያ እንደ አውሎ ነፋስ ስል በሆነ ድምጹ በለሆሳስ እንዲህ ይለኛል ተናገር የሆነ የምታስታውሰውን አውራ የሆነ የምታውቀውን ዝፈን የሆነ የምታስበውን ብእር ይዘህ ሳለው የሚያስጨንቅህን ከዚያ ቀስ እያለ ይለቅሃል ! ዙሪያህን የከበበህ ጥቁር ደመና ይበታተናል ። ካላወራህ ግን አትፈወስም ። ይህ መልእክት ለጆሮዬ ይደርሰኛል ! ሆኖም በየእለቱ የማስበውን አላወራም ።
ከቤዛ ጋር ስላለህ ግንኙነት ጥቂት ንገረኝ እስኪ ? ትወያዩ ነበር ? ፍቅርህን ትገልጽላታለህ ? አብራችሁ ጊዜ ታሳልፋላችሁ ? ድምጹ ንፋስ እንዳነሳት እፉዬ ገላ ሽቅብ እየራቀ ሲመጥቅ ይታወቀኛል ። ፊቴ ቁጭ ብሎ ሲያወራ እየሰማሁት ይርቃል ። ከንፈሮቹ እየተንቀሳቀሱ እያየሁ ማይም ይሆንብኛል ። አየዋለሁ ግን ድምጽ አይሰማኝም ።
የለበስኩት ዥንጉርጉር ነብር መሳይ ልብስ በልኬ ስላልነበረ ገላዬ ላይ ተጣብቋል ። ወገቡ ላይ ለሁለት የሚከፍል ሰፊ ቀበቶ የሚተካ መስመር ያለበት ልብስ ነው ። የሹራቡን እጄታ ሳላስበው አኝካለሁ ። ከእጄታው ላይ የተንጠለጠሉትን ሌሎች ክሮች እየጐተትኩ ቀኑንም ለሊቱንም የማስበው ይህ አሁን የጠየቀኝን ጥያቄ ብቻ ነበር ። እርሱ እያወራ ከእኔና ከቤዛ የአብሮነት ጊዜያት አንዲቱን ከጨለማ ትዝታዎቼ ጐትቼ አስባለሁ ።

የተሰራሁበት ነገር እንን ለእርሷ ለእኔም ግራ ይገባኛል ። ብዙ ጊዜ ወሬ አያሰኘኝም ። ከቡናና ከማንበብ ውጪ ብዙም ዘመድ የለኝም ። እርሷን እን የምፈልጋት ልመለከታት ብቻ ነው ። ብዙ ማውራት አልፈልግም ። ያ እኔ ነኝ ። ካልቆሰቆሱኝ አልናገርም ። ከተጨነኩ አልናገርም ። ምን ላውራ ምን ልተንፍስ ካልኩ አፌ ይለጐማል ። ደስ ያለኝ ቀን ቢሆን እን አውራ ብለው ሲጨቀጭቁኝ ከፈገግታ ውጪ ወሬ ማውራት አልችልም ። ዝምታዬ ደግሞ ለብዙዎች ይከብዳል ።
አያቴ ይህንን ብዙ ጊዜ በራሴ ውስጥ ተቆልፌ መኖሬን ጊዜ ጠብቆ እንደሚፈነዳ ቦንብ ነበር የሚቆጥረው ። ዝምታህ እንደ ድቅድቅ ጨለማ ይከብዳል ! ይለኝ ነበር ። በጥልቁ ጨለማህ ውስጥ ዝንት አለም እኖራለሁ ብለህ አታስብ ። በጥልቁና በዝጉ አለምህ መኖሩ የሚከብደው ህይወትህ በጭለማ ውስጥ በመገኘቱ አይደለም ። እንዲያውም ክፋቱ አንድ ቀን ድንገት ወደ አንጸባራቂው ብርሃን ስትወጣ የልቡና አይኖችህን ብርሃን ልታጣ መቻልህ ነው !
ከቤዛም ጋር የሚፈጠረው ይኸው ነበር ። የሆነ ቀን ተገናኝተን ቁጭ ስንልና ከደቂቃዎች የጥሞና ሰከንዶች በኋላ እንዲህ ትላለች ለምን አታወራም ! እናም ዝም ብዬ አይን አይኗን አያታለሁ ። ከንፈሮቼ ለመናገር አይከፈቱልኝም ። ነገር ግን ጉንጮቼ ለፈገግታ አይለግሙብኝምና ፈገግ እላለሁ ።
ፈገግታህማ ገዳይ ነው ! ማንም ያውቃል ። ነገር ግን ብዙ ጊዜ አብረን ስንሆን አታወራኝም ማለቴ ።
ደግሞኮ ከንፈሮቿ ሲያምሩ ! በእውነት ከጡንቻ ወይም ደግሞ ከስስ ስጋ ብቻ የተሰሩ አይመስሉም ። ምናልባት ቼኮሌትና ማር ሳይኖራቸው አይቀርም እንደርሷ ከንፈር ተስፋ መቁረጤን ሁሉ አሽቀንጥሮ የጣለልኝ ነገር ምንም የለም ! የእርሷን ከንፈር ለመሳም እንደጓጓሁበት ስባሪ ሰከንድ የራቀ መንገድና የቆየ ጥበቃ አይቼ አላውቅም ! ከንፈሮቿ ከንፈሬ ላይ ሲያርፉ የወደቀብኝን የንዝረት መጠን ያህል የጨበጥኩት የኤሌክትሪክ ሃይልም የለም ! ለደቂቃ ገነትን ያየሁበት እንዲያ አይነት ስባሪ ሰከንድ ፈጽሞ አልነበረም ።
ቁም ነገሩንም ቀልዱንም ፍቅሩንና ንትርኩንም ካላወራንኮ ዋጋ የለውም ። ሰው ከተሰጡት ጸጋዎች ሁሉ የሚልቀው ነገሮችን በንግግር መግለጹ ነው ። ታውቃለህ ያንን እንድታደርግ ብዙ ጊዜ ሞክሪያለሁ አንተ ግን ለዝንት አለም በሚመስል መልኩ ተዘግተሃል !
ቃላት ተስፈንጥረው ምላሷን እየረገጡና ከንፈሮቿ ላይ ቆመው አካባቢውን ከቃኙ በኋላ የሚወድቁ ይመስለኛል ። እንዲያውም አንዳንዶቹ ፊደላት ከከንፈሯ ላይ ቆመው ለመውደቅና ላለመውደቅ የሚታገሉና ከንፈሯን ጨብጠው ተንጠልጥለው የሚቀሩም ያሉ ይመስለኛል ።
በአለም ላይ ካሉ ሴቶች በሙሉ እንደ እርሷ የምወደው የለም ብዬ አምናለሁ ሆኖም የምናገረውን ሁሉ ስለምታጣጥል ላነጋግራት ይከብደኛል ። በልቤ አስቤ በሰው ፊት ስለሷ የተነፈስኩትንም ቢሆን ፊቷ አልደግመውም ። የምናገረውን አትወደው ይሆናል ብዬ አሰላስላለሁ ። ለመናገር በሞከርቸው ቃላት ላይ ሁሉ አቂያቂር ታበዛለችና እፈራለሁ ።
ብዙ ጊዜ ሰአታትን አምጬና ከራሴ ጋር ታግዬ ነጭ ላቤን እያፈሰስኩ እወድሻለሁ ! ስላት ኮስተር ብላ በድንቄም ? አይነት ታየኝና አይመስለኝም ! ለምን እንደማይመስላት ግራ ይገባኛል ። እኔን አይወድም ብላ ታስበኛለች መሰለኝ ልቡ ጠጣርና ድድር ነው ብላ ትወስደኛለች መሰለኝ ። በር የሌለው ህንጻ ነው ! ብላ ትገምተኛለች መሰለኝ መሰለኝ ያው መሰለኝ ነው !
ለእኔ ደግሞ የመውደድ ተግባራዊነት እንጂ አፋዊነት አይገባኝም ። የፍቅር ተግባራዊነቱ ደግሞ ከአፋዊነቱም በላይ ልቡና ብራና ላይ የሚታተም አርማ ነው ። ሰዎች ሁሉም ነገር የመሃላና የምስክር ማህተም ያስፈልገዋል ብለው ያስባሉ ። አንተ እየማልክ እንድትለፈልፍና ቅዱሱን መጻህፋቸውን በመዳፍህ እየተመተምክ እንድታረጋግጥላቸው ይሻሉ ። በዚህም አይበቃም ሌሎች እንዲሰሙት ማድረግና እንዲመሰክሩልህ መሆን አለበት !
ድምጽዋን እን ከፍ አታደርግም ። አንገቷ ስር አጠር ብለው የሚንጨባረሩትን ቀያይ ጸጉሮች በጣም ነው የምወዳቸው ። የናና ቅጠል መሳይ ከንፈሮችና የፈረስ ጭራ የመሰሉ የአይን ቆቦቿ መገለጫ የላቸውም ። በፍጥነት ስታወራ ደግሞ የሸንኮራ ዘሃ መሳይ ደቂቅ ምራቋ ሲፈናጠር በአየር ውስጥ በአይኖቼ እከተለዋለሁ ። እናም በማይክሮስኮፕ የደም ሳምፕል እንደሚመለከት ባለሙያ አትኩሬ በትጋት እቃኛለሁ ።
ትላለች በመገረም ።
ማር ድንግጥ ብዬ ።
ኤጭ ማር አትበለኝ ! ሰው ስላለው ብቻ አንተም እንዲያ ልትለኝ አይገባም ። ማር ስትለኝ ገበሬ የሆንክ ይመስለኛል ። ማር ስትለኝ እኔ ለመላስና ለመቀመስ ብቻ የተሰራሁ ይመስለኛል ።
አቋሞቿ እንደ ዲያስራ ፖለቲከኛ ግራ ያጋቡኛል ። ነገሯ ሁሉ እንደ አይጥ ወጥመድ ነገር ነው ተናገር ተናገር ትለኝና በምናገረው ነገር ቀብ አድርጋ ትይዘኛለች ። ቢሆንም ፊት ለፊቷ ጠጋ ብዬ ሳወራት እስትንፋሷ ሜንት ሜንት ይላል ። የራሴ ትንፋሽ እን እንዲህ አይጥመኝም ። አይኖቼን ለመጨፈን እፈልጋለሁ ። ከዚያ ቀስ ብዬ ነገር ግን በጥልቀት የአካባቢውን አየር መተንፈስ እመኛለሁ ።
አጠገብህ እያለሁ እንደሌለሁ አታድርገኝ አ ል !
እናት ግን ።
እንዴ ምንድነው ? ደግሞ ምንጊዜ ቀየርከው ! ቅድም ማር አሁን ደግሞ እናት ሆሆይ ! እኔ ፈገግ እላለሁ ።
ይህ ነገር ምንድነው ? እላለሁ በመገረም ። በእውነት ስለምትወደኝ አይደለም እንዴ ይህቺን የመሰለች ልጅ አብራኝ ጊዜዋን የምታሳልፈው ? ባትወደኝስ እዚህ ምን ትሰራለች ? ባትወደኝስ ለምን ትከራከረኛለች ? ባትወደኝስ ለምን ትነዘንዘኛለች ? ከረጅም ጊዜ የብቸኝነት ጉዞ በኋላ የፍቅር ምርኮዬንና ኮተቴን ሁሉ ያሳረፍኩባት ወደቤ ናት ። ያሳረፍኩባትን የፍቅር ሸክም ከዚህ ወደብ ላይ አንስቼ ወደ ሌላ ልጭነው አይቻለኝም ። ከአቅሜም ከፍላጐቴም በላይ ነው ።
ምን ያስቅሃል ! ኮስተር ትልብኛለች ።
ምንም ማ እተወዋለሁ ።
በእውነት ከማርና ከጽጌረዳ በላይ ነው የማስባት ። ታዲያ ምን ብዬ ልግለጻት ! ሰው ሁሉ የሚያፈቅረውን እንዲያ እያለ ሲጠራ ነው የሰማሁትና ያንኑ ነበር የምደግመው ። የፈጣሪ ያለህ ! ፍቅር ሁሉ መጽሃፍ ላይ እንደማነበው ይቀልለኛል ብዬ ነበር የማቅደው ። ፍቅር ቅድሚያ የሚፈልገው ነገርም የራሴን የታመነና እውነተኛ ልብ ብቻ ነው ብዬ አስብ ነበር ። ነገር ግን ከዚያም በላይ ነው ። ፍቅር ሁለት የማይተዋወቁ ወቅቶች አንድ ለመሆን የሚጥሩበት የእብድ አለም መሰለኝ ። ክረምት ዝናቡን በጋ ደግሞ አቧራና ጸሃዩን አዋጥተው ቀኑን ለማሳመር የሚያደርጉት ጸሃያማ ንፋሳማና አቧራማ የጨረባ ተዝካር የዋለበት ቀን ። ካጐነበስኩበት ቀና ብዬ አያታለሁ ። የጽጌረዳ አበባ የሚመስለው የታችኛው ከንፈሯን ነክሳ አይኖቿ ሳታርገበግብ ተክላብኛለች ።
በሁኔታው እንዳልዝናና ትቆጣለች ዝም ስል ትነተርከኛለች ሳወራ ይጨንቀኛል ። በፊት በፊት አብሬያት ለመጓዝ ሳስብ እን ሰው ሁሉ የሚታዘበኝና እኔን የሚመለከተኝ እየመሰለኝ እፈራለሁ ። አሁን ቢያንስ አብሬያት ሆቴልና ካፌ መቀመጥ ችያለሁ ። ጥቂት አወራታለሁ ። ሲደብራት ትሰማኛለች ። ካልፈለገች ትዘጋኛለች ። ዝምታዬ ለእኔም እየከበደኝ ሲመጣ ለማውራት መጣጣር ጀመርኩ ። ጥቂት ወይን ከወሳሰድኩ በኋላ ወሬዬን መቆጣጠርና ምላሴን መግታት የተሳነኝ ይመስል እንዲህ እላታለሁ ።
የአጼ ቴዎድሮስ ታማኝ የነበረው ገብርዬ አንድ ጊዜ እንዲህ አደረገ ። አጼውና ባለቤታቸው ሲነጋገሩ ባለቤትየው አጼውን ስትሰድባቸው ይሰማል ። ከዚያ ከቀኝ ጐኑ ጐራዴውን ላጥ አድርጐ ።
በቃ በቃ በቃ ! እነዚያን የስእል እርሳስ የሚመስሉ ጣቶቿን በአየር ላይ ትሰነዝርና ታስቆመኛለች ። ከንፈሬን በጠቋሚ ጣቷ ደምስሳ ለደቂቃ ትይዝና ትቆያለች ። በዚያች ደቂቃ ደግሞ እንቅስቃሴዎች ይቆማሉ የልብ ምቴ ለብቻው ከፍና ዝቅ ሲል ልቤ ደረቴ ስር ትንፈራፈራለች የቀዘቀዘው ደሜ ደግሞ በጠበቡት ቱቦዎች ውስጥ ለመፍሰስ ይታገላል ።
ቀና ብዬ ሳያት አይኖቿ ላይ በሚያንጸባርቁ የእንባ ነቁጦች መሃል ሰንጥቃ ታየኛለች ። እናም ግሎባላይዝድ የሆነ ወሬ አውራኝ ። ትራጀዲ አታውራ አስቀኝ ዘመኑ ራሱ ትራጀዲ ነውና አንተ ጨዋታህን ኮሜዲ አድርገው ።
ከንፈሮቿን እንደ ቢራቢሮ ክንፎች እርግብግቦሽ በጥንቃቄ አስተውላለሁ ። እናም በትካዜዬ መሃል ድንገት ጥሩ የሚመስል ጨዋታ ብልጭ ያለልኝ ይመስለኛል አንድ ጊዜ አልበርት አንስታይን ህጻን ሆኖ እያለ እያልኩ የወሬ አትሮኑሴን ስዘረጋ በፈገግታና በመኮሳተር መሃል ሆና ።
በለስላሳና በሚያባብል ድምጽ የአልበርት አንስታይንን ሳትነግረኝ በፊት መጀመሪያ ያንተን ህጻንነት አውራኝ ?
ተስፋ እቆርጣለሁ ። እኔ ምን የሚነገር ህጻንነት አለኝና ነው ። ዘንግ የመሰሉ እግሮቼን ቂጡ እንደ መነጽር በተከፈተ ቁምጣ ውስጥ ሸጉጬ የሮጥኩባቸውና አፈር መስዬ የጨርቅ ስ ሳነጥር የኖርኩት ህጻንነት ምኑ ይወራል ። የጐማ ጥልፍልፍ ሸበጥ እግሬ ላይ መስመር ሰርቶ እየቀደደኝ ያደግሁበትና የጭቃ ግድቤን ስገነባ የኖርኩበት ህጻንነት ምኑ ይተረካል ! ብዬ እጨነቃለሁ ። የኔታ እን ቀለም አይዘልቅህም ወሬ አይዋጣልህም ይሉኝ ነበር ። ዝም በል ! እያሉ ደጋግመው ያሳረፉብኝ አለንጋ እን ይኸው ጀርባዬ ላይ መስመሩ ደምቆ አብሮኝ አለ ። እናም ዝምታ በህጻንነቴ ከየኔታ አለንጋ በጉርምስናዬ ደግሞ ከኮረዶች ትረባ ማምለጫዬ ነው ።
ወደ ልቡናዬ ስመለስ ወሬዬን ሁሉ አቁሜ እተክዛለሁ ። ለአርባ ደቂቃ ያህል ተርፈን እንቆይና ወደየቤታችን እንለያያለን ። ከቤታቸው በር ላይ ስሸኛት ፊቷን አዙራ በኮብልስቶኑ ላይ እየነጠረችና ቱቦ እየዘለለች ስትሄድ ሳያት በህልሜ ይመስለኛል ። ለሩብ ሰአት ያህል ከዚያች ከተተከልኩባት ቦታ አልነሳም ። ጥበቃ እንደቆመ ወታደር አይኖቼን አድማሱ ስር ሰክቼ እቆያለሁ ። በልቡናዬም ዋ ቁንጅና ! ዋ ፍቅር ! ዋ ስስትና ናፍቆት ! ዋ ዝምታ !
እናም በዚያች ደቂቃ እንዲህ አስባለሁ ። አሁን እንዲህ ተማምኜ ከቆምኩበት የፍቅር መራዥ ከፍታ ብወድቅ የት አርፋለሁ ! አያድርገው እንጂ እሱን ከማሰብ ይልቅ በአብሮነት ስላሉት ቆይታዎች ብቻ ነው ጊዜ ሰጥቼ የማሰላስለው ። ግና ስህተት ነበር ። የቆመ ሁሉ ስለ መውደቅ ማሰብ አለበት ። በልቤ ግን ሁልጊዜ ደጋግሜ እላለሁ አልወድቅም ! ኸረ በጭራሽ አልወድቅም !

ዝንተ አለም የማስብ የነበረው እንግዲህ ያንን ነው ። እና በዚህች ደቂቃ ሰውየው በእጁ የያዘውን መጻፊያ እያወዛወዘና ከጠረጴዛው ላይ እያንገጫገጨ ይለፈልፋል ። በየሰከንዶች ልዩነት ጠረጴዛውን ቋ ! እያደረገ የክፍሉን ጸጥታ ያደፈርሳል ።
ድንገት አካባቢዬን የሚያጨልም ክረምትና ጥቁር ዳመና ከበበኝ ። በጭንቅላቴ ውስጥ ትልልቅ የመብረቅ ብልጭታዎች ተከሰቱ ቀጥሎ የሚሆነው ከእጅ ላይ እንደወደቀ ነጠላ እጥፍጥፍ ብዬ እወድቃለሁ ። እንደ ጨፋ ወንዝ ዳርቻ ጥቂት አረፋዎች ያስደፍቀኛል ። ዝንት አለሜን እረሳና በሰማያት እቀዝፋለሁ ። መቅኒዎቼን የሚጨምቅ ቅጥቃጤ ይዘምትብኛል ። ከግማሽ ሰአት በኋላ በባዶ ጭንቅላትና በሚወቅር ራስ ምታት ሰልፈኛ ታጅቤ ወደ ምድር እመላሰላሁ ። የት ነበርኩ ? ምን ተፈጠረ እላለሁ ?
ቀስ እያለ በደበዘዘው እይታዬ ውስጥ ነጭ ለባሹ ሰውዬ ከመቀመጫው ዘሎ ሲነሳ ይታየኛል ። ቀጥሎ ወደ እኔ ሲንደረደር ብዥዥዥ የሚል እይታ የሚሰጡኝ ቅንድቦቼ ከትልቅ የበርሜል ብረት እንደተሰራ በር ጥርቅም ብለው ይዘጋሉ ። በዚያች ቅንጣቢ ሰከንድ አናቴ ውስጥ ፍንዳታው ተከስቶ ነበር ።
ከፍንዳታው ቅንጣት ሰከንድ በፊት ሰውየው .ነርስ ! እያለ ሲጮህ የሰማሁት ይመስለኛል ። እጆቼ እንደተጠፈሩ እያንዳንዱ ሴሎቼ በውጥረት ሲነረቱ ይታወቀኛል ። ከምድር የከበደ የመከዳትና የመተው !
ግን አሁንም አጥብቄ ዝም እላለሁ ።


