መልአከ ሞትን ለሰባት አመታት ገዝቶ ያቆመው ባለቅኔ ።
ደብረ ጥበብ ጐንጂ ቴዎድሮስ ገዳም ከአፈራቻቸው ታላላቅ ሊቃውንት ውስጥ በመጀመሪያው ረድፍ የሚሰለፈው የጐንጂ አገባብ ቀማሪው የቅኔ ፈጣሪውና እጸ ህይወት በመንፈስ ቅዱስ ሃይል የተገለጸለት ፈላስፋው ተዋነይ ነው ። ለስራ ጉዳይ ወደ ቦታው ሄጄ በነበረበት ጊዜ የጐንጂ ደብረ ጥበብ ቅዱስ ቴዎድሮስ ገዳም ሰበካ ጉባኤ ሰብሳቢና አስተዳዳሪ ቄስ መልካም በዜ በጽሁፍ በሰጡኝ ማስረጃ መሰረት ተዋነይ የዚያው የጐንጂ ገዳም ተወላጅ ነው ። ተዋነይ አርከለዲስ የተባለ ወንድምና አደይ የተባለች ታናሽ እህት ነበሩት ። በገዳሙ እምነት ከላይ ያለው የእነ ተዋነይ ዝርያ ስለአልተመዘገበ ቢጠፋም ትውልዳቸው የቀጠለው በታናሽ እህታቸው በወ/ሮ አደይ በኩል ነው ።
ለተዋነይና ለአርከለዲስ ግን ዘር የላቸውም ተብሎ ይታመናል ። የአደይ ዘሮች ግን እስከ አሁን ድረስ ስለቀጠለ በአጸደ ስጋ የሚገኙ የተዋነይ ዘሮች ገዳሙ ውስጥ ይገኛሉ ። ቄስ መልካም በዜ ከተዋነይ ዘመዶች ጋር ሊያስተዋውቅኝ ቢያስቡም በጊዜ እጥረት ምክንያት ጉዳዩ ሳይሳካልኝ ቀርቷል ።
ተዋናይ ይኖርበትና ቅኔና ልዩ ልዩ ጥበባትን ያስተምርበት የነበረውም በሀ ድንጋይ ተብሎ ይጠራል ። በሌላ በኩል ወዳጄ አቶ አያልነህ ሙላቱ በሰጡኝ አራት ገጽ ተኩል የሆነ የእጅ ጽሁፍ መሰረት በአካባቢው ደሼት የሚባል ቦታ ያለ ሲሆን የተዋነይ የዘር ግንድ የሆነው ዠረደሸት ከዚህ እንደተገኘ አባቶችን እማኝ አድርጐ ያቀርባል ። ታላቂቱ የደብረ ጽላልሽ አማኑኤል ገዳም የቅኔ መምህርት የነበሩት እመት ገላነሽ ሀዲስም ከዚህ ከዠረደሽት ዘር እንደተገኙና ከተዋነይ ጋር ዘመዳሞች እንደሆኑ ጽሁፉ ያትታል ። የጽሁፉ ይዘት በዚህ መጣጥፍ መጨረሻ ላይ ሰፍሯል ።
በቄስ መልካም በዜ ገለጻ መሰረት ተዋነይ የቅኔና የጥበብ ሰው የሆነው ተምሮ ሳይሆን በመንፈስ ቅዱስ ሃይል ነው ። ተዋነይ ቅኔውን የተማረው ከሰው ሳይሆን በመንፈስ ደርሶት ነው ብለው አባቶች ያምናሉ ። እዚህ ቦታ ሄዶ እገሌ ከተባለ መምህር ቅኔውን ተማረ የሚል ምንም ታሪክ አልተገኘም ። እናም እዚያው ጐንጂ ውስጥ በመንፈስ ቅዱስ ተምሮትና በመንፈስ ቅዱስ ደርሶት ቅኔን ሲያስተምረው ኖሯል ።
ለዚህም ተዋነይ ጐንጂ መወድስ ተቀኝቶ እንደገናም በደመና ተጠቅሶ በአንድ ጊዜ ጐንደር በመገኘት እጣነ ሞገር መቀኘቱ የመንፈስ ቅዱስ ሃይል ነው ። ምክንያቱም እግዚአብሄር በገለጠለት ጥበብና እውቀት ተዋነይ በጣና ሀይቅ ላይ በእግሩ ይመላለስ ስለነበር ነው ። ለዚህም ነው ።
ተዋነይ በጣና ።
ይመስላል ደመና ።
ተዋነይ በተለይ እመቤታችንን ቅድስት ድንግል ማርያምን ያምናትና ያከብራትም ስለነበር ለራሱ ብጽአት በመግባት በየቀኑ ሙሉ ቤት ቅኔ ያደርስላት ነበር ። ከእለታት አንድ ቀን ተዋነይ የደብረ ጥበብን ሊቃውንት ለመጋበዝ ፈለገና ድግስ አስደገሰ ። ጥበቡንም አስቀድሞ ለፍየል አብልቶ በኋላ አሳረዳት ። ታናሽ እህቱ አደይ ወጥ ሰራች ። ወጡንም እንዳትቀምሺው ብሎ አስጠነቀቃት ። እህቱ አደይ ግን ወጡን እንዳትቀምሺው የተባለቺውን ማስጠንቀቂያ ወደ ጐን ትታ ወጡን በወጥ እንጨት ጠንቆል አድርጋ ቀመሰቺው ። ወዲያውም ምስጢረ ጥበብ ምስጢረ ቅኔ ተገለጸላት ። ቆይቶ ተዋነይ ለተጋባዦች ቦታ ለማዘጋጀት ወደ ቤት ሲገባ እህቱ አደይ በቅኔ ጥበብ ተሞልታ ቆየችው ። የሚከተለውንም ቅኔ ዘርፋ ሰደበቺው ።
ጌጤር እንበለ ጌጤር ።
ለልብከ አልቦቱ ምስጢር አለቺው ።
ተዋነይም ለታናሽ እህቱ ለአደይ አደይ የተባለች አመዳም ላም ነበረቻትና ።
አደይ እንበለ አደይ ።
ለገጽኪ አልበቱ ላህይ ። ብሎ በመቀኘት ሰደባት ።
ይህ ቅኔ ሲፈታ አደይ አልባ የሆንሺው አደይ ለፊትሽ ደምግባት የለውም ማለት ነወ ። ተዋነይ ይህንን ቅኔ ከተቀኘ በኋላ ወጡን አስደፍቶና ሌላ ወጥ አሰርቶ ካህናቱን በመጋበዝ ሸኝቷቸዋል ።
የዚያችኑ መተተኛና አስማተኛ ፍየል ጨጓራ ለማጠብ አንድ የቤት ሰራተኛው ታዘዘና ወደ ወንዝ ወርዶ ኖሮ ስጋው ሳስቶና ጐምዥ ኖሮ ከፍየሊቱ ጨጓራ ላይ ጐረድ አድርጐ አንድ ጉርሻ እንደ ጐረሰ ያ ምንም የማያውቀው ጨዋ የቤት ሰራተኛ ዋዜማ ቅኔ ዘርፎ ተቀኝቷል ። ቅኔው የሚከተለው ነው ።
ጥሉል ጥሉለ ግርማ ሀራ መርመሬዎን ያርብህ ሀራ መርምርቄ ጐርጉዋይ ።
ግዮን ጋላዮን ጋለነ ኮራነ ሀቅለ ኤቦር ማይ ።
ግበ ጊዱጋዳ ጋይድ ተርሴ ተርሌ ሉቃስ ስቃይ ።
አኮኑ ኤልያስ መስፍነ ጸሀይ ።
ዘነደሮ አድማስ ባህርይ ።
ጨጓራ አጣቢው ከላይ የተገለጠውን ዋዜማ ቅኔ የተቀኘውና ሲለፈልፍ የዋለው ጨጓራ ሲያጥብበት በነበረው ወንዝ ዳር ነው ።
ከላይ እንደተገለጠው ተዋነይ ቅኔ ያስተማረበት ጐጥ በጐንጂ ውስጥ የሚገኝ ሲሆን ጐጡ አግዳሚ ልዩ ቦታው ቡሀ ድንጋይ በመባል ይታወቃል ። ተዋነይ በዚያው ቦታ በማስተማር ላይ እያለ ለዘለአለም የሚኖረውንና እጸ ህይወት የተባለውን መድሃኒት ከሚኖርበት ቤት ደጃፍ ላይ ስለቀበረ ሊገድለው የተላከውን መልአከ ሞት ከበሩ ላይ ለ7 አመት አቆመው ። ዮሀንስ አፈወርቅም መልአከ ሞትን ለ10 አመት ከበሩ ላይ እንዳቆመው ተዋነይ አልሞትም ብሎ ለ7 አመት ከበሩ ላይ ገትሮታል ።
በመጨረሻም እመቤታችን በገሀድ ተገለጠችለትና ምነው ልጄ ወዳጄ ተዋነይ ልጄ ወዳጄ ፈጣሪህ ኢየሱስ ክርስቶስ የሞተውን ሞት አልሞትም ብለህ እስከ መቼ መልአከ ሞትን አቁመህና አስረህ ትኖራለህ ብላ ጠየቀቺው ። ተዋነይም እመቤቴ ሆይ ! እኔ ጌታየን በድየዋለሁ የት እገባ ይሆን ? እመቤቴም አይዞህ እኔ አለሁልህ ስትለው ሞትን እየፈራና እየተንቀጠቀጠ የሚከተለውን መውድስ ተቀኘ ።

እፈርህ አንሰ ወእርእድ በይነ ሀምስቱ ግብራት እለ ሀለሙ ምስሌየ ።
አሀዱ በሞት እንዘ ትትፈለጥ ነፍስየ ።
ወካልእ በመቃብር በልማደ ስጋ ትወርድ ነፍስየ ።
ወዘሳልስ በአምላኪየ እንዘ በቅድሜሁ እንዘ ቅድመ ገጹ/እቀውም ።
ይርእዱ አባላትየ ።
ራብእሂ ፍትሀ ኩነኔ እመ ትሰምእ እዝንየ ።
ወሀምስ መንገለ ደይን እንዘ ይወስዱኒ አጽራርየ ።
ወዝኩሉ ነገር እምይኩን ብየ ።
ከዊኖተ ደም ማይ እምትየሰኒ በማህጸነ ቅድስት ወላዲትየ ።
የቅኔው ትርጉም ።
ከእኔ ጋር ስለአሉ አምስት ነገሮች እፈራለሁ እንቀጠቀጥማለሁ ።
፩ኛ ነፍሴ ከስጋዬ ስትለይ ።
፪ኛ በስጋዊ ባህርይ ስጋዬ ወደ መቃብር ስትወርድ ።
፫ኛ አካላቶቼ እየተንቀጠቀጡ በአምላክ ፊት ስቆም ።
፬ኛ የኩነኔን ፍርድ ጆሮየ ስትሰማ ።
፭ኛ ወደ ስቃይ ቦታ ጠላቶቼ አጋንንት ሲወስዱኝ ይህ ሁሉ ነገር በእኔ ላይ ከሚፈጸም በተባረከቺው እናቴ ማህጸን ውስጥ ደም ውሃ ሆኜ ብቀር በቀረሁ የተሻለ ነበር ብሎ ጸጸቱን ገልጧል ።
ይህንን ቅኔ ከተቃኘ በኋላ በደጃፉ ላይ የቀበረውን እጸ ህይወት ቆፍራችሁ አውጡ አለና ወገኖቹን አዘዘ ። ወገኖቹም የተቀበረውን እጸ ህይወት አውጥተው ዞረው ቢመለከቱት ተዋነይ ለሰባት አመት የተኛበትን አልጋ እንደ መቃብር ቆጥሮት ሰውነቱ አፈር አመድ ሆኖ ተገኘ ።
በዚህ ጊዜ አደይ እህቱ በወንድሟ በተዋነይ ሞት በእጅጉ ስለአዘነች እንዲሁም ሌላው ወንድማቸው አርከለዲስ አስቀድሞ ስለሞተባት ርጥብ ሬሳ ደርቅ ያስነሳ ሆኖባት በሁለቱም ወንድሞቿ ሞት ምክንያት ደረቷን እየመታች ።
ተዋነይ ጨረቃ አርከለድስ ጸሀይ ።
ደመና ሞት መጥቶ ሸሸጋችሁ ወይ ? ጋረዳችሁ ወይ ?
ተዋነይ ወይናችን አብቦ ሳያፍር ።
በረዶ ሞት መጥቶ ደባለቀው ከአፈር ። በማለት ሀገሩን አስለቅሳለች ይባላል ።
ይህም ተዋነይ አደይና አርከለዲስ የጐንጂ ደብረ ጥበብ ቴዎድሮስ ገዳም ተወላጆች መሆናቸውን ያስረዳል ። ተፈልገው የተገኙት የተዋነይ ቅኔዎች በብላቴን ጌታ ህሩይ መጽሀፈ ቅኔ 1918 በመልከ ብርሃን አድማሱ ጀምበሬ ዝቅረ ሊቃውንት 1963 እና በሌሎች መጻህፍት ታትመዋል ።


