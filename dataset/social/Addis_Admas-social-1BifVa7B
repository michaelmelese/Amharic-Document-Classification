የታላቅነት ጥያቄ ?
ታላቅነት ምንድነው ? አገራችን ኢትዮጵያ ታላቅ ሆና ታውቅ ነበር ወይ ? ታላቅ ከነበረች ታላቅ የሆነችው በየትኛው አስተሳሰብ ነበር ? ኢትዮጵያና ኢትዮጵያዊያን ታላቅ ከነበርን ታላቅነታችንን መቼ እንዴትና በምን ምክንያት አጣነው ? አግኝተን ያጣነው ከሆነ ታላቅነታችንን ዳግም ማምጣት እንችላለን ወይ ከቻልን መቼና እንዴት ?
ከላይ በቀረቡት ስድስት ጥያቄዎች ዙሪያ ከተለያዩ የህብረተሰብ ክፍሎች ጋር በተከታታይ መድረኮች ለመወያየት ያቀደው ነገረ ጥበብ ማእከል ቅዳሜ የካቲት 18 ቀን 2009 አ.ም በኢትዮጵያ ቅርስ ጥናትና ጥበቃ ባለስልጣን አዳራሽ የመጀመሪያውን ስብሰባ አካሄዷል ።
ነገረ ጥበብ ማእከል በተቋም ደረጃ መንቀሳቀስ ከጀመረ አራት አመቱ ቢሆንም በርእሰ ጉዳዩ ዙሪያ በግላቸው ጥናትና ምርምር በማድረግ ከሁለት አስርት አመታት በላይ እድሜ ያስቆጠሩ አባላት እንዳሉት ተገልጧል ። በእለቱ መድረኩን ይመሩ የነበሩት ደራሲ ጤንነት ሰጠኝ እና መምህር መኮንን ጸጋዬ እንዳብራሩት አስተሳሰብን ማእከል አድርገው በብዙ ጉዳዮች ላይ የጥናትና ምርምር ስራዎችን ያከናውናሉ ።
በጥንቱ ዘመን የሰው ልጅ በእጽዋት ምን ሲጠቀም እንደቆየ ማጥናት አንዱ ስራቸው ነው ። ከከርሰ ምድር ጋር በተያያዘ በሚያደርጉት ጥናት ያገኙት አንድ የ ዘይት አይነት ድንጋይን ወደ ጭቃነት እንደሚለውጥ ደርሰንበታል ብለዋል ። የአክሱም ሀውልትና የላሊበላ ውቅር አብያተ ክርስትያናት ድንጋይ በመፈልፈል ሳይሆን ድንጋዩን ወደ ጭቃ በሚለውጠው ዘይት እየተቦካ ተገንብተዋል የሚል እምነት አለን ብለዋል አጥኝዎቹ ።
በዚህ ዘርፍ ባደረግነው ፍተሻ 364 የድንጋይ አይነቶች እንዳሉ ደርሰንበታል ያሉት የማእከሉ አባላት በከርሰ ምድር ጥናታችን ያገኘነው ነው ያሉት ሌላው የ ዘይት አይነት ጸሀይ የተሰራችበትን ተፈጥሯዊ ሚስጥር አመላካች መሆኑን ሲገልጹ ከውሃ ጋር ሲቀላቀል ባህሪውን የሚለውጠው ይህ ተፈጥሯዊ ዘይት አንድ የቡና ሲኒ መጠን ያለው ፈሳሽ ብቻ ለሁለት አመት ያህል ያለማቋረጥ ይነዳል ። በመጨረሻ የሚቀረው አመድም ደረጃው ከፍተኛ የሆነ ማዳበሪያ ይሆናል በማለት ማብራሪያ ሰጥተውበታል ።
ከጥናትና ምርምር ስራዎቻቸው መሀል የፊደልና ቁጥር ሚስጥራትን መመርመር ጥበብና እውቀት የሚሰጡ ምግብና መጠጦች ላይ ጥናት ማድረግ ሲሆኑ በዋሻዎች የሚገኙ የፍጥረታትና የጥበብን ምንነት የሚገልጹ መጻህፍትን ለማግኘት ከፍተኛ ጥረት በማድረግ ላይ መሆናቸውን ጠቅሰው ነገረ ኢትዮጵያ አንዱ የጥናታችን ክፍል ነው ። በዚህ ምክንያት ነው ኢትዮጵያን የተመለከተ ጥያቄ አንስተን ለመነሻ እንዲሆነን ታላቅነት ምንድነው ? በሚለው አወያይ ሀሳብ ዙሪያ የእኛን መረዳት ጨምሮ የተለያየ አመለካከት እንዲንሸራሸር ይህንን መድረክ ያዘጋጀነው ።
በአሁን ዘመን በሉላዊነት ምክንያት ብዙ ሰዎች የራሳቸው የሆነ ሃሳብ እያጡ ነው ። አንድ ሰው የራሱ የሆነ ሀሳብ ከሌለው የራሱ የሆነ ምንም ነገር ሊኖረው አይችልም ። ትውልዱ የራሱ ሀሳብ እንዲኖረው ከተፈለገ የማሰብና የመናገር ነጻነት መፈጠር አለበት ። አንድ ሀሳብ ትልቅ ሀሳብ ነው ማለት የሚቻለው ሁሉንም አመለካከት ማክበር የሚችል ከሆነ ነው ያከብራል ማለት ይቀበላል ማለት አይደለም ። እንዲህ አይነቱ አስተሳሰብ ገዥ ሀሳብ የመሆን እድል አለው ሲሉ አብራርተዋል ።
ታላቅ ነበርን ታላቅ እንሆናለን እንላለን ። ይህን አባባል በመጀመሪያ የተናገረው ቋረኛው አጼ ቴዎድሮስ ነበር ። አሁን እኛም ይህንኑ ሃይለ ቃል ደጋግመን እንፈክረዋለን ። የኢትዮጵያን ህዳሴ እናረጋግጣለንም እንላለን ። የዚህ ታላቅ ጉዳይ ባለቤት ነበርን ካልን ታላቅነት ለእኛ ምንድነው ? በትልቅ ፎቅ ቤት ውስጥ መኖር ? ከሰማይ መና የሚወርድለት ህዝብ መሆን ? ብዙ መብላት መጠጣትና በፈንጠዚያ መኖር ? በማለት ጥያቄዎችን ደርድረው የ ነገረ ጥበብ ማእከል ለጥያቄው ያስቀመጠው መልስ ነው በማለት በስድስት ክፍሎች የዘረዘሩትን ትንታኔ አቀረቡ ።
1ኛ ታላቅ የሆነ የራሱ የሆነ ህልውና አለው ። በራሱ የቆመ ነው ። ጫካ ውስጥ ገብተን ሚዳቆ ብንጠራ አንበሳ አይመጣም ። ሚዳቆ የሚመስል አንበሳ ከመጣ የሚዳቆው ህልውና በአንበሳው ተውጦ ጠፍቷል ማለት ነው ።
2ኛ ታላቅ የሆነ ለራሱ መጠቀሚያ እንዲሆነው የተሰጠው በረከትና ሀብት አለው ። ሚዳቆ የሚመገበው ሳርና የሚጠጣው ውሃ ተችሮታል ። ይህንን በረከት ካጣና በሌሎች እርዳታ መኖር ከጀመረ ታላቅነቱን አጥቷል ።
3ኛ ታላቅ የሆነ የራሱ የሆነ አቅም አለው ። አንድ ነገር ለማድረግም በራሱ አቅም ይወስናል ። ሚዳቆ ከአንዱ ስፍራ ወደ ሌላኛው ለመንቀሳቀስ ፈልጐ ረጂ ካሻው ታላቅ ከሚያደርጉት ነገሮች አንዱን አጥቷል ማለት ይቻላል ።
4ኛ ታላቅ የሆነ ተጽእኖ የማሳደር አቅም አለው ። የራሱ የሆነ ስልጣንም አለው ። ሚዳቆ የበላያቸው እንዲሆን የተፈቀዱለትን እንስሳት ከፊቴ ዞር በሉ ሲላቸው ገሸሽ ካሉለት የራሱ የሆነ ስልጣን እንዳለው ማሳያና ስልጣኑንም በአግባቡ መጠቀሙን ያመለክታል ።
5ኛ ታላቅ የሆነ ህብረት አለው ። ሚዳቆ አየርን ቢጠላ ወንዝን አልይ ቢል እጽዋት ድራሻቸው እንዲጠፋ ቢመኝ ይችላል በውጤቱ ግን ቀድሞ ጠፊው ሚዳቆው ይሆናል ።
6ኛ ታላቅ የሆነ ጥበብ አለው ። ሚዳቆ ከእሱ በታች ላሉ ፍጥረታት የበላይ መሆኑን ብቻ ሳይሆን ከእሱ በላይ ላሉት እሱ የበታች መሆኑን ከተረዳ የመኖር ዘዴና ብልሀቱ ገብቶታል ማለት ይቻላል ።
በምሳሌያዊ አገላለጽ የቀረበውና የታላቅነት መገለጫ ናቸው ያሏቸውን ስድስቱን ማሳያዎች ሚዳቆውን በሰው እንስሳቱን በህዝብ መልክአ ምድሩን በአገር በመለወጥ ተጨማሪ ማብራሪያ ለመስጠት ሞክረዋል ። ሌሎች በደከሙበት ላይ ተንተርሶ የሌሎችን ሀሳብና እውቀት የራሱ ለማድረግ የሚሞክር መቼውንም ቢሆን የራሱ የሆነ ህልውና እንደማይኖረው የራሱ የሆነ ሀብትና ንብረት የሌለው ቤተሰብ ታላቅ ቤተሰብ ለመባል የሚጐድለው ነገር እንዳለ አንድ ስራ አቅደው ለመተግበር በራሳቸው ተቸግረው የሌሎች መንግስታትና ህዝቦችን እርዳታና ትብብር የሚጠይቁ አገራት የራሳቸው አቅም እንደሌላቸው ያሳያል በሚል ማብራራታቸውን ቀጠሉ ።
አንዱ አገር በሌላኛው በቀላሉ እጁ ከተጠመዘዘ ተጽእኖ አሳዳሪ ሳይሆን ተጽእኖ የሚያርፍበት ተሸናፊ አገር መሆኑን የራሱ የሆነ ሀሳብ እውቀትና አቋም ቢኖረውም ጠቅላይና ገዥ ለሆነ ሀሳብ ክብርና እውቅና የሚሰጡ ግለሰቦች ህዝብና አገራት ለህብረት መዳበር ጥሩ ማሳያ መሆናቸውን ድምጽ በአየር እንደሚጓዝ የተረዱ ህዝቦች ሞባይል ስልኮችን መፍጠራቸው የጥበብ ሚስጥር የገባቸው መሆኑን እንደሚያሳይ ማብራሪያና ገለጻ ሰጡበት ።
ነገረ ጥበብ ማእከል ለታላቅነት ካስቀመጠው ትርጉም አንጻርም ሆነ የእለቱ ስብሰባ ታዳሚዎች ከግል መረዳታቸው በመነሳት ታላቅነት ምንድን ነው ? በሚለው የመወያያ ርእስ ላይ ያላቸውን ምላሽ አስተያየትና ጥያቄ እንዲያቀርቡ መድረኩ ክፍት ሆነ ።
ሁሉም ታላቅ አይሆንም ሁሉም ታናሽ አይሆንም ። ሀብትና እውቀት ኖሮት በተግባሩ ታናሽ የሚሆን አለ ። ሀብት ዝናና እውቅና ሳይኖረው እውነተኛና ሀቀኛ በመሆኑ ምክንያት ብቻ ታላቅ የሚሆን አለ ። ለእኔ ታላቅነት ለአገር መስዋእት መሆን ነው ።
ሰውን በግል ህዝብን በጋራ አገርን በጥቅል ታላቅ የሚያደርጋቸው ያስቀመጡት አላማና ሊደርሱበት የሚመኙት ግብ ነው ።
አቅምንና ችሎታን ማወቅ ነው ታላቅነት ።
የሰውንና የተፈጥሮን ታላቅነት ማወቅና ማክበር በራሱ ታላቅነት ነው ።
ባቀዱትና በለፉበት ጉዳይ ውጤታማና ስኬታማ መሆን መቻል በራሱ ታላቅነት ነው ።
በጠዋት በጣም ሰፊና ብዙ ሀሳብ ውስጥ ነው የገባነው ። ዝብርቅርቅ ያለ ስሜትም ተሰምቶኛል ። ትውልዱ የራሱ የሆነ ሀሳብ የለውም ተብሎ በየዘመናቱ እንደተወቀሰ ነው ። አንዱ ሌላውን እያጥላላው ነው ለዛሬ የደረስነው ። ወጣቱ በግሎባላይዜሽን ተጽእኖ ስር መሆኑ በማህበራዊ ድረ ገጾች መረጃዎችን በቀላሉ እንዲያገኝ አስችሎታል ። አንስታይንን የመሳሰሉ ታላላቅ ሰዎች የፈጠራ ስራቸውን ማሳካት የቻሉት ከቀደማቸው ትውልድ ባገኙት እውቀት በመታገዝ ጭምር ነው ። ወጣቱ የራሱ የሆነ ሀሳብ የለውም በሚለው ጉዳይ አልስማማም ። ወጣቱ የራሱ የሆነ ሀሳብ አለው ። የትኛውን ታላቅነት ስለሚያስገኘው ሀሳብ ነው የምንነጋገረው ? የፖለቲካ የሀይማኖት የሳይንስ የኢኮኖሚ የባህል ስለ የትኛው ሀሳብ ነው እየተነጋገርን ያለነው ?
የጐዳና ተዳዳሪውን ጉዳይ ብናነሳ በጐዳና እየኖሩ የልጅ ልጆቻቸውን ያዩ የጐዳና ተዳዳሪዎች አሉ ። በየትኛው አስተሳሰብ ነው እነዚህ ችግሮች የተፈጠሩት ? የትኛውስ እሳቤ እነዚህን ችግሮች ይቀርፋቸዋል ? በቅድሚያ መጥፋት ያለበት እሳት መቀረፍ ያለበት በርካታ ችግር እያለብን በዚህ ሰአት ስለ ታላቅነታችን መነጋገሩ ምን ጥቅም አለው ?
የሰውን ልጆች ችግር ለመቅረፍ የተፈጥሮና የህብረተሰብ ሳይንስ ምሁራን ብዙ ለፍተው የታሰበው ውጤት ሳይገኝ ደክሟቸው ቆመዋል ። በሀይማኖት ሰበብ የሰው ልጆች ደም እየተቃቡ ለዘመናት ስለኖሩ በዚህ መንገድ ከዚህ በላይ መጓዝ እንደማይችሉ ግልጽ ሆኗል ። ህይወት ቀጣይ ነው ። ከቀጠለ አዲስ ሁሉን የሚያግባባና የሚያስማማ ሀሳብ ያስፈልጋል ። የሰው ልጅ ህይወት በባቡር ቢመሰል ሳይንስ አንዱ ፉርጐ ነው ሀይማኖት ሌላው ፉርጐ ። ፖለቲካው ኢኮኖሚው ተቀጣጥለው ስለሚጓዙ ካሰቡበት ለመድረስ በልዩነት ውስጥ ጠቅላይ ለሆነ ሀሳብ ተገዥ መሆን የግድ ይሆናል ። ገዥ ሀሳብ ያላቸው ሰዎች ህዝቦችና አገራት ታላቅ የመሆናቸው ዋነኛ ማሳያ ነው በሚለው ማጠቃለያ የእለቱ ስብሰባ ተጠናቋል ።
ታላቅነት ምንድን ነው ? ለሚለው ጥያቄ ከእለቱ የስብሰባው ተሳታፊዎች ከተሰጠው ትርጉም ይልቅ በ ነገረ ጥበብ ማእከል የቀረበው ትንታኔ ለአምስቱ ጥያቄዎች ምን መልስ ይኖራቸው ይሆን ? በሚል ጥያቄ የሚያጭር ብቻ ሳይሆን ጉጉትም ፈጣሪ ነው ። አገራችን ኢትዮጵያ ታላቅ ሆና ታውቅ ነበር ወይ ? ታላቅ ከነበረች ታላቅ የሆነችው በየትኛው አስተሳሰብ ነበር ? ኢትዮጵያና ኢትዮጵያዊያን ታላቅ ከነበርን ታላቅነታችንን መቼ እንዴትና በምን ምክንያት አጣነው ? አግኝተን ያጣነው ከሆነ ታላቅነታችንን ዳግም ማምጣት እንችላለን ወይ ከቻልን መቼና እንዴት ? መልሶቹ እንደመጠየቁ ቀላል ይሆኑ ይሆን ? የከርሞ ሰው ይበለን !


