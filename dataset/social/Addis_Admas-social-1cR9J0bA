ሙሽራን ያላችሁ እስቲ እንያችሁ ።
እንዴት ሰነበታችሁሳ !
ሀሳብ አለን ስብስባዎች ሁሉ አለ አይደል እንዴት ሰነበታችሁ በሚል ብቻ ይከፈትና ወደ ጉዳዩ ይገባ ! አሀ ክቡር እከሌ እከሌ ክብርት እከሊት እከሌ የተከበሩ እከሌ እከሌ ምናምን ሲባል የስብሰባው ሲሶ እያለቀ ነዋ !
አንድ ወዳጃችን ሲነግረን አለቅየው መጠመቁን ለበላዮቹ ለማስመስከር የማይሞክረው ነገር የለም ። በተለይ ስብሰባዎች ላይ የሚናገረው ቦተሊካ ነክ ንግግር ካርል ማርክስን ጢሙንና ጸጉሩን አርግፎለት አይ ሮቦት ነገር ያስመስለው ነበር ። እናላችሁ በቅርብ ጊዜ ሚጢጢና የሰማይ ስባሪ አለቆችና አለቆች ነገሮችን ይሰበስብና እዚህ ክፍል ውስጥ የግንዛቤ ችግር ያለባችሁ ሰዎች እንዳላችሁ ይታወቃል ። የኒኦ ሊበራሊዝም አስተሳሰብ መስሪያ ቤታችን ውስጥ እንዲገባ መፍቀድ የለብንም ምናምን እያለ እሱ ራሱ ባልገባው ነገር ግራ እንዳጋባቸው ሲነግረን ነበር ። ወዳጃችን በሆዳችን ግን ሁላችንም ቂ ቂ ብለናል ብሎናል ።
እንግዲህ ጨዋታን ጨዋታ ያነሳው የለ ለነገሩ በሆዳችን ቂ ቂ የሚያሰኙ ነገሮች መአት ናቸው ። ጮክ ብለን ቂ ቂ ብንል አበሳ ነው ዝም እንዳንል እንዴት አስችሎን በሆድ እንን እንሳቅ እንጂ !
እኔ የምለው እንግዲህ ጨዋታም አይደል ይቺን ስሙኝማ ። ሰውየው ንግግር እያደረገ ነው አሉ እናላችሁ ሶስት አራቱ አንድ ላይ በመናገር በየመሀሉ ያቋርጡታል ። ብሽቅ ይላል ። ተራ በተራ እንዲናገሩ ለማድረግም ምን ይላል ዛሬ እዚህ አዳራሽ ውስጥ ብዙ ደደቦች አሉ ። በአንድ ጊዜ አንድ ደደብ ብቻ ቢናገር አይሻልም ይላል ።
ተሰብሳቢዎቹ ምን ቢሉት ጥሩ ነው እኮ ቀጥላ ! አሪፍ አይደል ! ዘንድሮ በየቦታው እኮ ቀጥላ ! መባል የሚገባንን ቤቱ ይቁጠረን ።
ስሙኝማ ክቡራንና ክቡራት ደህና ሁኑ አትሁኑ የእኔ ጉዳይ አይደለም ምን አግብቶኝ ነው እንደምን አደራችሁ የምለው ? አሁን ወደ ስበሰባችን እንገባ የሚል የክብር እንግዳ የመጣ ቀን ያኔ የምር ዘመኑ እየገባን ነው ማለት ነው ። እንደምን ብንውል ብናድር ማንም ግዴለውማ ! አይደለም የእኛ ቤጤ የአለም ሰዎችን ቀርቶ አባቶች እና ምእመናን እንደምን አደራችሁ ! እንደምን ዋላችሁ ! እንደምን አመሻችሁ ሲለን እንን አንዳንዴ እንደው ግድ ሆኖባቸው ነው እንላለን ።
እኔ የምለው አርቲስቶች ምናምን አለ አይደል በሬድዮ በቲቪ ምናምን ሲቀርቡ እወዳችኋለሁ የሚሏት ነገር አሁን አሁን ቂ ቂ ቂ ታሰኘን ጀምራለች ። ልክ ነዋ ከዘመድ አዝማድ ጋር ሁሉ ተጠማምዶ ሸንኮራ ጠበል ቢጠመቅ ይሻላል ወይስ አርሴማ ገዳም ቢገባ እየተባለ ምክክር እየተደረገበት እኛን እወዳችኋለሁ ሲለን አሪፍ አይደለም ። እኔ የምለው እግረ መንገዴን የሆነ ነገር ትዝ አለኝማ አሁን አንድ አንድ ቶክ ሾው ምናምን የሚባሉ ዝግጅቶች ላይ እየተለመደች የመጣች አባባል አለች ። እንዲህ ያሳመረኝ እንትን እንትን ቡቲክ ነው አይነት ነገር ይባላል ። ደስ የሚል ዘመን ነው ። ድሮ አፍ አውጥቶ አምራለሁ ቢል የሰፈር እድር ሁሉ ባያድምበት ነው ! ሀሳብ አለን አንዳንድ ጊዜ አለ አይደል ይህን የሚያምር ልብስ ያለበሰኝ ይባልልንማ ! አሀ እንደዛ ስናስብስ ! ቂ ቂ ቂ ።
ስሙኝማ ጨዋታን ጨዋታ ያነሳው የለ ዘንድሮ የ ቲፎዞ ነገር አልበዛባችሁም ! የምር አስቸጋሪ ነው ጥሩ ነገር መስራት ብቻውን በቂ ያልሆነበት ዘመን ላይ ደርሰናል ። ስማ እንትን ኤፍ ኤም የምታውቀው ሰው የለህም ! መባባል ለመደብን ። ምን ይደረግ ! ቲፎዞ ከሌለን ነገርዬው አለ አይደል ከሌለህ የለህም አይነት ይሆናል ።
እናላችሁ አሪፍ መጽሀፍ መጻፍ ብቻ አሪፍ ዘፈን መዝፈን ብቻ ብዙ የግጥም መድበል ማውጣት ብቻ ጥሩ መተወን ብቻ ወዘተ በቂ አይሆንም ። በምላሳቸው ወንድምና እህትን ማጋባት ይቻላል የሚባሉ አይነት ሎቢይስቶች ያስፈልጋሉ ።
የምር ግን አንዳንድ ስራዎች ቆይተርው እናንተ ዘንድ ይደርሱና አለ አይደል ይሄን ነገር እንዴት እስከ ዛሬ ድረስ አላየሁትም አይነት ነገር ትላላችሁ ። መልሱ አጭር ነው ኖንቼ ቲፎዞ !
ስሙኝማ ብዙ ሰርግ ምናምን ላይ አይታችሁልኛል ጠጁ ምናምኑ በ መሬት በታች መተላለፊያዎች የሚሄደው ወደሚታወቁ ሰዎች ወደ ሰፈር ሰዎች ወደ መስሪያ ቤት ባልደረቦች ምናምን ነው ። ዘመኑ የ ቲፎዞ ነዋ !
ደግሞላችሁ አንዳንድ ቦታ የደረጃም ሆነ የደሞዝ እድገት የሚገኘውም በ ቲፎዞ ነው ይባላል ። ዘንድሮ ደግሞ ለ ቲፎዞነት የሚያመቹ መመዘኛዎች በዝተዋል ። ከሁሉ በላይ ግን የአገር ልጅነት ዋናው ነው ። እኔ እኮ አንዳንዶቹማ ከሰፊው የአገር ልጅነት ወደ ሰፈርነት ሲወርዱ ስታዩ ነገ ደግሞ በግቢ እንዳይሆን ትላላችሁ ።
ስሙኝማ ዘንድሮ መንደሮች መደብ የሚለይባቸው እየሆኑ አይደል እዛም ለየት ያሉ ቲፎዞነቶች ይኖራሉ ማለት ነው ። ዘመድ ከዘመዱ ምናምን የሚባል ነገረ አለ አይደል ። ይቺን ስሙኝማ ሰውየው አንዱን ጐብኚ እያዟዟረ ኒው ዮርክን ያስጐበኘው ነበር ። እናላችሁ አንድ ቤተ መንግስት የሚያክል መኖሪያ ቤት ይደርሳሉ ።
አስጐብኚውም እንዲህ ይላል ይህ በኒው ዮርክ እጅግ ሀብታም የሆነው ሰው መኖሪያ ቤት ነው ። አብሳዩ ጀርመናዊት ነች የቤት ሰራተኛዋ ፈረንሳዊት ነች እቃ አመላላሹ ጃፓናዊ ነው ሜካኒኩ ስኮትላንዳዊ ነው የቤት ጽዳት ሰራተኛዋ ስዊድናዊት ነች ጸሀፊው ደግሞ አሜሪካዊት ነች ። ጐብኚው ሲመልስ ምን አለ መሰላችሁ ይሀ መኖሪያ ቤት ሳይሆን የአለም ፍርድ ቤት ነው ። አረ እዚህ በመጣ ቤተ መንግስት ሊያስንቁ ምንም የማይቀራቸው ቤቶች ባይኖሩ ነው ! እንደውም አንዳንዶቹ እንዲህ አይነት ቤቶች ባሉባቸው አካባቢዎች ሲያልፉ የመኪና ጥሩምባ ማሰማት ክልክል እንደሆነ በቀደም ወዳጄ እየነገረኝ ነበር ። ገና ምን አይተሽ ! አለ ባል ሚስት ላይ ሲፎክር !
እኔ የምለው እግረ መንገዴን ደግሞ የት አካባቢ ነው ከጥራት በታች የተሰራ መንገድ እየፈረሰ ነው ምናምን ሲባል ሰማን ልበል ! ማፍረስ ቀላል የሆነባት አገር ! ሀሳብ አለን ለማፍረስ ጥቅም ላይ የሚውሉ ዲጂኖ ምናምን አይነት መሳሪያዎች ከውጪ ይገቡ እንደሆነም እዚሁ ይመረቱ እንደሆነም ብዛታቸው ይቀነስልንማ ! አሀ ችግር የሚፈጥርው እኮ እንደ ልብ የሚገኝ ነገር ነው ። ለነገሩ ዲጂኖውም ቢጠፋ አለ አይደል በጥፍሬ እየቧጠጥሁ ካላፈረስኩ ሞቼ እገኛለሁ የምንል አንጠፋም ። ዘመኑ እንዲህ ነዋ !
እናላችሁ የቲፎዞነት ዘመን ነው ። እኛ የለም የተባልነው የለስላሳ መጠጥ አይነት እዛው በዛው ለ ቲፎዞ ሲሰጥ ያየንበት ሬስቶራንት ነገር አለ ።
ታዲያላችሁ በየስብሰባውም የሚገጥማችሁ ነገር የቲፎዞ ነገር ነው ። ያው ያቺ ከድሮ ጀምሮ የተለመደች በተንተን ብሎ የመቀመጥ ስትራቴጂ አለች አይደል ሰበሳቢውም አንድ ከዚህ ጫፍ አንድ ከመሀል አንድ ከወዲያኛው ጫፍ ምናምን ይልና ስትራቴጂያዊ ቦታቸውን የያዙ የቲፎዞ ስብስቦች .ይቆጣጠሩታል ።
እናላችሁ ሰዉ ከሁሉ አስቀድሞ እንትን መስሪያ ቤት ሰው ታውቃለህ ምናምን የሚባለው ዘመኑ የቲፎዞ ስለሆነ ነው ።
አሁን አሁን የሆነ ነገር በተለይ የጥበብ ስራ ሲያደንቁልን ከስራው ይልቅ ሰውዬዋ ፕሮፓጋንዳ እየነሰነሰች ነው እንዴ !
እናማ ሙሽራን ያላችሁ እስቲ እንያችሁ አይነት የመጠቃቀስ በምስጢር የመጠራራት ቲፎዞነት አለ አይደል በጨው ደንደስ በርበሬውን እያስወደሰ ስለሆነ ጦሳችንን ይዞ ይሂድልንማ !
ደህና ሰንብቱልኝማ !
