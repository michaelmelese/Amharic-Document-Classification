የማይነጥፈው ኢትዮጵያዊነት !
ወቅቱ የሽግግር መንግስት ነበር ። ከዚህም ከዚያም የቆሙ የጐሳ ድርጅቶች ሀገርን በቅርጫ ለመከፋፈል ሙዳ ስጋ እንዳየ አሞራ ያሶመሶሙበት ። የወሬው መቀሰቻ ሁሉ የሀገሪቱ ህልውና በመበታተን አደጋ አካፋይ መስመር ላይ ስለመቆሙ ሆኗል ። ለዘመናት የኢትዮጵያ አካል ሆኖ የኖረ አንድ ክፍልም በይፋ መነጠሉ እውን መሆኑ ተቃርቧል ። የሂደቱን ፈለግ ተከትለው ነጻ ሀገር እንመሰርታለን ! በሚል ተምኔት ውስጥ እንደ ዝሆን ራሳቸውን ያገዘፉ ድርጅቶችም የ ጨቋኝ ተጨቋኝ ትርክቱን በሰፊው ማስጮሁን ተያይዘውታል ። ጐጠኝነት ጅማታቸው ድረስ ዘልቆ የሚያንገበግባቸው ሃይሎች ጊዜ ቀን ያወጣላቸው ይመስላል ። ያሻቸውን ተናጋሪ የፈቀዱትን አሳሪ ከሆኑ ሰንብተዋል ። ኢትዮጵያ በስም ኢትዮጵያዊነት ደግሞ በግብር አልቦ ሆነዋል ። በዚህ አስፈሪና አሳዛኝ የታሪክ አጋጣሚ መሃል ግን አንድ ድርጅት በጊዜው አሸናፊ የመሰለውን የማርክሲስት ተረክ በጥሶ ኢትዮጵያንና ኢትዮጵያዊነትን የማዳን ተልእኮውን በአደባባይ ይዞ ተከሰተ ። የሀገራችን በአሳሳቢ ሁኔታ ላይ መገኘት የጐሳ ፖለቲካ አደገኛነት የሰከነ ፖለቲካ አመራር አስፈላጊነትና ሌሎችም አላማዎችን በማንገብ በበርካታ ስመጥር አባላት የተዋቀረ የኢትዮጵያዊነት ድርጅት የተባለ ሀገር በቀል የሲቪክ ማህበር መቋቋሙ በይፋ ተበሰረ ።
ይህ ድርጅት መጋቢት 19 ቀን 1985 አ.ም አላማውን ለህዝብ ሲያስተዋውቅ ምንም ያህል የፖለቲካው አየር ከመንደራቸው በላይ ማሰብ በተሳናቸው ጽንፈኛ ሃይሎች የነጋ ጠባ ጨቋኝ ተጨቋኝ ልነጠል ልገንጠል ልፈፋ ቢከረፋም ሰፊው የኢትዮጵያ ህዝብ ግን ላይለያይ የተሳሰረ ላይነጣጠል የተጋመደ በመሆኑ ኢትዮጵያዊነት የዘመኑ ደዌ ፍቱን ፈውስ መሆኑን ለአፍታም ባለመጠራጠር ነበር ። ይህ የኢትዮጵያዊነት ድርጅት ለታሪክ ማስረጃነት ትውልድ መለስ ብሎ ይመረምረው ዘንድ የወቅቱን መንፈስና የጊዜውን ሃይላት ኢትዮጵያ ጠል ቄሳራዊ አላማ ኢትዮጵያዊነት በሚል ርእስ በወራት አሳትሞ በሚያሰራጨው የንድፈ ሃሳብ መጽሄቱ አስፍሮልን አልፏል ። ያ ጊዜ ምን ያህል የኢትዮጵያን ህልው ሆኖ መቆየት በአደጋ ንፍቀ ክበብ ውስጥ ለማቆየት የሚጥሩ ወገኖች ላይ ታች ይሉ እንደነበር ከተከታዩ ቅንጭብ ሃሳብ ስንረዳ በአናቱም ዛሬ ከቆምንበት ሌላኛው የታሪክ ፈተና ጋር ያለውን ምስስሎሽ አስተውለን ትጥቃችንን እንድናጠባብቅ ገፊ ምክንያት ይሆነናል ።
ዛሬ በኢትዮጵያ የመገንጠልን ጥያቄ ህገ መንግስቱ ውስጥ ለማስገባት የሚያቀነቅኑ ግለሰቦችም ሆኑ ድርጅቶች የአገሪቱን የወደፊት ህልውና በመመልከት ከእሳት ጋር እንደሚጫወቱ ቢረዱት መልካም ይመስለናል በውይይት ደረጃ ብቻ ሳይሆን በድርጊት የአንድ ሉአላዊ ሀገር ክፍል ለመገንጠል መሞከር ማነሳሳት ማደፋፈር በከፍተኛ ወንጀል ሊያስጠይቅ ይችላል ይህ ሃሳብ ውስብስብነት የለውም ። በ እስከ መገንጠል ስሌት የማንነት ፖለቲካ ላይ ተቸንክረው በዚሁ አፍራሽ ቀመር የሰፉት የዛሬው ህገ መንግስት ሃያ አመታትን ተሻግሮ ሀገርንም ሆነ ህዝብን ከመለያየት አደጋ መታደግ ተስኖት ኢትዮጵያዊነት ዳግም እውነትም መንገድም መሆኑ ላይ ሁለቴ ማሰብ ሳያስፈልገን እንድንረዳ አስችሎናል ። ዛሬም ግን አዙሪቱ ተመልሷል ። የመደብ ትግሉ ቀበኛ ካርል ማርክስ እንዳለው ታሪክ ራሱን መድገሙም ሆነ ኢትዮጵያ ትናንት ያደሟት የታሪክ ዲቃሎች መልሰው የመብቀላቸውን እውነታ ቧልት አድርጐ ማለፍ የሚጠይቅበት ትክክለኛው ጊዜ ሆኗል ። ለዚህ ደግሞ ዘመኑም ሆነ ጊዜው የሚጠይቀውን ኢትዮጵያዊ ብሄርተኝነት መነሻም መድረሻም ማድረግ ምርጫ የማይኖረው ጉዳይ ይሆናል ።
ኢትዮጵያዊ ብሄርተኝነት ?
በአማርኛ መድብለ ቃል ውስጥ ለትርጉም አሻሚና አወዛጋቢ ከሆኑ ቃላት መካከል ብሄር ብሄርተኝነትና ብሄራዊ የሚሉትን በግሌ መጥቀስ እችላለሁ ። ቃላት በዘመን ሂደት ውስጥ የትርጉም ስፋትና ጥበት ሊኖራቸው እንደሚችል የዘርፉ ምሁራን ቢናገሩም ብሄር የሚለው ቃልን ያህል ፈጣን በሆነ ሁኔታ የአንድምታ ልውጫ በማለት ብሄር ስርወ መነሻው ሀገር የሚለውን ቃል ለመወከል ጥቅም ላይ እንደዋለ ጽፈዋል ። ታላቁ ሊቅ ተስፋ ገብረስላሴም ዘብሄረ ቡልጋ የተሰኘች መጠርያቸውን መጽሄተ አእምሮ በተባለ መጽሀፋቸው ደግሞ ዘሀገረ ቡልጋ በማለት ብሄር ማለት ሀገር ሀገር ማለትም ብሄር መሆኑን አስምረውልን አልፈዋል ።
አንዳንዶች ኢትዮጵያዊ ብሄርተኝነት የሚለውን ሀረግ ላዩን እያዩ ከኦሮሞ ወይም ከአማራ አልያም ከትግራዋይ ብሄርተኝነት በመጠኑ ሰፋ ይል እንደሆነ እንጂ በድንበር የተከተረ ከሱዳንና ኬንያ ብሄርተኝነት ራሱን የነጠለ በመሆኑ ለሰውነት ውሃልክ የቀረበ ማንነት መሆኑ ላይ በገደምዳሜ ትችት ይወረውሩበታል ። ላይ ላዩን ሲታይ ትችቱ እውነት ቢመስልም ጽንሰሃሳቡን ለመረዳት ግን ብሄር እና ብሄርተኝነት የሚሉትን ቃላት ሀገር ከምትባለው አቃፊ ዋርካ ጋር አሰናስሎ ጥቅም ላይ ማዋልን ይሻል ። ኢትዮጵያዊ ብሄርተኝነት ሌላ ሳይሆን ሀገርና ሀገራዊነትን ታሳቢ ያደረገ በሀገራችን ውስጥ የቋንቋና የባህል ልይይቶችን ያለ አድሎ ማቀፍ የሚችል ሰፊ ጫንቃ ያለው ማንነት መሆኑን መገንዘብ አስፈላጊ ነው ። እናም ኢትዮጵያዊ ብሄርተኝነት ሰማንያውንም የኢትዮጵያ ማህበረሰብ ሰብሳቢ በመሆኑ ሰውን ሁሉ ያለ አንዳች ገደብና ልዩነት በእኩል የመውደድና የማስተናገድ መንደርደሪያ እሳቤ ነው ። ይህ አቃፊ ማንነት ትከሻው እየደነደነ ግለሰብን በሰውነቱ ብቻ ለመቀበል ከየትኛውም የጐሳ አደረጃጀት ተመራጭ መሆኑ የተሻለና ገዢ የፖለቲካ ማታገያም ያደርገዋል ።
ኢትዮጵያዊነት እንደ ጨፍላቂነት ?
ሩሲያዊው አሳሽ አሌክሳንደር ቡላቶቪች ከአጼ ምኒልክ ሰራዊት ጋር በተሰኘው የ1892 አ.ም መጽሃፉ በወቅቱ የነበረው የኢትዮጵያን ግዛት ዳግም የመመለስ ባህልም እንዳልሆነ በሚከተለው አጭር አንቀጽ አረጋግጧል ።
ኢትዮጵያዊን ቀስ በቀስ የተቀበሏቸው የአውሮፓ ስልጣኔዎች አልጐዷቸውም ። ኢትዮጵያ ከነዚህ ስልጣኔዎች ጠቃሚ ነገሮችን ወርሳ በበኩሏ የጐረቤት ጐሳዎችን ድል እያደረገችና ወደ ግዛቷም እያዋሀደች የራሷን ባህል በመሃላቸው ስታስፋፋ አንድም ጐሳ ከምድረ ገጽ ያላጠፋች ከመሆኗም ሌላ ሁሉም ግላዊ ባህሪያቸውን ጠብቀው እንዲቆዩ እድል ሰጥታለች ይህ የቦላቶቪች ድምዳሜ መሰረቱን ያደረገው በወቅቱ አውሮፓውያን በምን ያህል እቅድና ትግበራ የአፍሪካውያንን ማንነትና ባህል በማጥፋት ላይ የተመሰረተ ቅኝ የመመስረት ፍላጐት እንደነበራቸው የአሜሪካና የህንዶች ጨርሶ የመጥፋት አመክንዮን እንደ አባሪ በማንሳት ነው ። ኢትዮጵያውያን አንዳችን በአንዳችን ውስጥ ተሳስረን የምንኖር ባህላችን የተቀየጠ የኑሮ ይትበሃላችን የተዛነቀ መሆኑ የጋራ ሀገር ይዞ ለመቀጠል ከየትኛውም ሀገር ያላነሰ በጐ እድል የተቸርን ህዝቦች ስለመሆናችንም ቡላቶቪች ይጠቅሳል ። ለኢትዮጵያውያን ቋንቋ ዘለል የሆነ የወል ማንነትን ማዳበርና በዚያ ጠለልም ስር መኖርም እንግዳ አለመሆኑን የሚጠቅሱ ሌሎች ምሁራንም አልጠፉም ።
ዶ/ር ሀሰን አዳል መሀመድ በ2009 አ.ም ባሳተሙት ቋንቋ እና ብሄርተኝነት በተባለው መጽሃፋቸው ደጋግመው የሚያነሱትም ይህንኑ ሀቅ ነው ። እንደርሳቸው አመለካከት ወሎዬነት በቋንቋ ልዩነት ያልተገደበ የአምስት ማህበረሰቦች የወል ማንነት ነው ። አማርኛ አገውኛ አሮምኛ አፋርኛና ራይኛ ተናጋሪ የወሎ ህዝብ ልሳነ ብዙሃነቱ እንደተጠበቀ ሆኖ ራሱን እንደ ወሎዬ የሚገልጽና የሚኮራ መሆኑ ከቋንቋና ከባህል ልዩነት ከፍ ያለ የጋራ ሰፊ ማንነትን ማዳብር በኢትዮጵያ ልማድ ውስጥ ለጨፍላቂነት የሚጠጋ ዳራዊ ትርጉም እንደሌለው አስረጂ አድርገው ይናገራሉ ። የኢትጵያዊ ብሄርተኝነት የከፍታው ልኬትም በቋንቋ ልዩነት አጥር አበጅቶ ከተወሰነ መድረክ አልነበረም አይኖርምም ።
ኢትዮጵያ ኒዝም እንደ ርእዮት ።
በ19ኛው ክፍለ ዘመን መገባደጃ በዛሬይቱ ደቡብ አፍሪካ ጥቁሮች የተጫነባቸውን የባእድ ባህልና አስተሳሰብ ለማራገፍ ብሎም አፍሪካዊ ስነ ልቦናን ለማዳበር ያግዝ ዘንድ መሃሉ ሃማኖታዊ ይዘት የነበረው ዳሩ ግን አፍሪካን በአዲስ የአስተሳሰብና የለውጥ ፍኖት መምራት ያስችላል የተባለ የ ኢትዮጵያኒዝም እንቅስቃሴ ተጀመረ ። ቤንት ሱድክለር የተባለ አጥኚ በሚለው መጽሃፉ የሚያወሳን ይህ የኢትዮጵያኒዝም አዲስ ፍልስፍና ነጻ አፍሪካዊ ቤተክርስቲያናት መመስረትን ታክኮ አፍሪካንና አፍሪካውያንን ነጻ ለማውጣት እሳቤ አእማድ ሆኖ ነበር ። የኢትዮጵያኒዝም የትግል ሀልዮት ከአፍሪካ ሀገራት የነጻነት ፍኖት መሆንነት አልፎ የራስ ተፈሪያን ንቅናቄ መሰረትም የነበረ ሲሆን ዊሊያም ዴቪድ ስፔንሰር በሚለው መጽሃፉ ያሰፈረውና ኋላ ላይም ማርክስ ጋርቬይ በስፋት ያሳወቀው ፈጣሪ ጥቁር ነው የሚለው ስነ መለኮታዊ ሀሳብም መነሻው የኢትዮጵያኒዝም አስተሳሰብ መሆኑን በርካታ ምሁራን አምነው ጽፈውበታል ። ኢትዮጵያኒዝም የችግሮች መፍትሄ ማግኛ የተዋጣለት ስነ ዘዴ መሆኑን በርካታ አፍሪካውያንና የነጻነትን ዋጋ የተረዱ ህዝቦች ሁሉ የሚስማሙበት ሲሆን አይደለም ኢትዮጵያችንን ሰፊዋ አህጉራችንን ማሻገር የቻለ ገዢ አስተሳሰብ መሆኑ ዛሬም የሙጥኝ እንለው ዘንድ መግፍኤ ይሆነናል ።
ዛሬም ኢትዮጵያዊነት !
በመደባዊና ብሄራዊ ጭቆና ትርክት መሰረቱን ከአርባ አመት በፊት የጣለው ቆሞ ቀሩ የሀገራችን የፖለቲካ ትግል ማንነትና ቋንቋ ላይ ተቸንክሮ የማህበረሰቡን የዳቦ ጥያቄ ባላየ ማለፉን ቀጥሎበታል ። የድህነትና የስራ አጥነት ጥያቄዎች የሀገሩን ጣርያ በጥርቀው ቢወጡም ለችግሮቹ ሳይንሳዊ ዘዴን የተከተለ የኢኮኖሚ ፖሊሲን በአማራጭነት ለማስቀመጥ የደፈረ ሃይል ብዙም አልተገኘም ።
ለትንሹም ለትልቁም የሀገሪቱ ጉዳይ የጐሳ ፖለቲካ ብቻ ሆኗል ። ማንነት ይሉት ፖለቲካ አዋጭ ሸቀጥ መሆኑ እለት ከእለት ጨምሯል ። ስለ ጋራ ቤቱ ካስማ መነቅነቅ ግድ የማይሰጠው ቁጥሩ ተበራክቷል ። የኔ እንጂ ያንተ ርስት አይደለም ሙግት የሰርክ ፖለቲካዊ ዲስኩር በመሆኑ በካራ እንጂ በክርክር የሚፈታ አይመስልም ። በዚህ ሁሉ መሃል ግን እንደ ሰው አከባብሮ የሚያኗኑረን አቃፊ ማንነት የቱ ነው ? ለሚለው ጥያቄ ሁሉም መላምቱን በኪሱ ከመያዝ የዘለለ ለምሁራዊ ተዋስኦ የቀረበ መፍትሄን ያስቀመጠ አካል ብዙ አይደለም ።
እኛ ግን እንላለን ዛሬም ኢትዮጵያዊነት የጭንቁን ዘመን ለማሻገር ብርቱ ጉልበት አለው ። ዛሬም ኢትዮጵያዊነት በመንደር ስነልቦናችን ምክንያት ርቆ በከፍታ የተሰቀለ ማንነት ሆኖብን እንጂ ቀና ብለን መንጠራራት ከጀመርን ደርሰን የምንደምቅበት ጌጣችን ነው ።
በመግቢያችን የጠቀስነው የኢትዮጵያዊነት ድርጅት ዋና ጸሀፊ የነበሩት አቶ ሳሙኤል አለማየሁ ኢትዮጵያዊነት ሁላችንም በዘር በባህልና በቋንቋ መወራረስ በህብረትና በፍቅር ሰንሰለት አያይዞ እስካሁን ያቆየን ትልቅ ማንነት ነውና እርሱን መጠበቅ ህልው ሆኖ ለዘመናት የቆየን ማንነት የመታደግ አንድ እርምጃ ነው በማለት የዘመኑን ቀድመው አስቀምጠውልናል ።
እኔ ጨረስኩ ፕሮፌሰር ግን ይቀጥላሉ ሆኖም የኢትዮጵያ ታሪክ ሊያስተምረን እንደሚችለው ኢትዮጵያዊነት እንደ ላስቲክ ነው ሲስቡት ይሳባል ሲለቁት ይሰበሰባል ። ማለት ይሳብና ይሳሳል እንጂ አይበጠስም ።
ትንሳኤ ለኢትዮጵያዊነት !
ቸር ያቆየን !


