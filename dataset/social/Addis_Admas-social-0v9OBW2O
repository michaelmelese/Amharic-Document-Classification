የአገራችን ሶስቱ ሳጥኖች !
በገንዘብ መግዛት ሀብትን በስልጣን መግዛት ጉልበትን በውበት መግዛት ፍትወትን በመዋቅር መግዛት ሹመትን ያሳያል ። በሀሳብ መግዛት ግን ልህቀትን ያመለክታል ።
ኢትዮጵያ ውስጥ ሶስት ሳጥኖች አሉ ። ሁለቱ ሳጥኖች በጣም ይፈለጋሉ ። ስለሚፈለጉ ወይ ይዘረፋሉ ወይ ይሰረቃሉ ። አንደኛውን ሳጥን ግን ዞሮ የሚያየው የለም ። ሁለቱ በውስጣቸው በጣም ተፈላጊ ነገር አለ ተብሎ ስለሚታመን ሳጥኖቹ በፖሊስ በዘበኛ አንዳንዴም በወታደር ይጠበቃሉ ። አንደኛው ሳጥን ግን ጠባቂ የለውም ። ውስጣቸው ያለው ነገር ሲጨምር የሚያመጡት ለውጥ አለ ተብሎ ስለሚታሰብ ሁለቱ ሳጥኖች ቶሎ ቶሎ ይቆጠራሉ ። አንደኛው ሳጥን ግን የሚያስታውሰው የለም ።
ሁለቱ ሳጥኖች የምርጫ ሳጥንና የገንዘብ ሳጥን ናቸው ። አንዱ ውስጥ ስልጣን ሌላው ውስጥ ገንዘብ አለ ። ስልጣን ያለበትን ሳጥን ፖለቲከኞች ይፈልጉታል ። ስለዚህም ይሰብሩታል ይገለብጡታል ። ገንዘብ ያለበትን ሳጥን ሙሰኞች ይጓጉለታል ። ይሰብሩታል ይገለብጡታል ። ህዝቡም ስለ እነዚህ ስለ ሁለቱ ሳጥኖች ጉዳይ ይከታተላል ። ሲዘጉና ሲከፈቱ ኮሚቴ ያቋቁማል ። ሲቆጠሩና ሲመዘኑ ማወቅ ይፈልጋል ። ስልጣንና ገንዘብ ስላለባቸው ።
ሶስተኛው ሳጥን ግን ከእነዚህ ሁሉ ይለያል ። ዘጊ እንጂ ከፋች የለውም ። ሰሪ እንጂ ተከታታይ የለውም ። በውስጡ ያለውን ነገር ለማወቅ ባለቤቱም ህዝቡም አይጓጉም ። ማንም እንደ ልቡ ያገኘዋል ። ግን አይጠቀምበትም ። ጥበቃ የለውም ግን ማንም አይሰብረውም ። ተመልካች ያጡ ወረቀቶችን በውስጡ እንደያዘ በየግድግዳው ላይ አርጅቷል ። ሰዉም በዚህኛው ሳጥን ውስጥ ለማስገባት ብዙም አይፈልግም ። እንደ ሁለቱ ሳጥኖች ፈላጊ የለውም ብሎ ያምናልና ።
ምክንያቱም ሶስተኛው ሳጥን የሀሳብ መስጫ ሳጥን ስለሆነ ። አለምን የቀየረው ሀሳብ ቢሆንም እኛ ሀገር ግን ብዙም ፈላጊ የለውም ። መስሪያ ቤቶችም የተሰጣቸውን ርዳታ እንጂ የተሰጣቸውን ሀሳብ ሪፖርት አያደርጉም ። ሀገር የምታድገው የምትለወጠውና የምትሰለጥነው በሀሳብ ነው ። ያውም በሰላ ሀሳብ ። ያደጉ ሀገሮች ማለትም ታላላቅ አሳቢዎችና ታላላቅ ሀሳቦች ያሏት ሀገር ማለት ናት ።
እስኪ አንድ እንን የሀገሪቱ መሪ የፖለቲካ ልሂቅ ባለ ስልጣን ሀገሪቱ ያፈራቻቸውን አሳቢዎች ከመጽሀፎቻቸው ከንግግሮቻቸው ከአባባሎቻቸው በንግግሩ ውስጥ ሲጠቅስ ሰምታችሁ ታውቃላችሁ ? እውነት አሳቢዎች ሳይኖሩን ቀርተን ነው ? ይህች ሀገርስ እንደ ሀገር ለዘመናት የኖረቺው ያለ ሀሳብ ነው ? እንዴት ተደርጐ ። ነገር ግን ለሀሳብና ለአሳቢዎች የምንሰጠው ቦታ ኢምንት ስለሆነ ነው ። በየቦታው የተጣሉት የሀሳብ መስጫ ሳጥኖች የሚነግሩንም ይሄንን ነው ።
የአኩስምን ሀውልት ቆሞም ተጋድሞም አግኝተነዋል ። ግን እነማን ነበሩ ያህንን ሰማይ ጠቀስ ፎቅ ከአንድ ወጥ ድንጋይ ለመስራት ያሰቡት ? እንዴት ነበር ያሰቡት ? ለምን ነበር ያሰቡት ? ሀሳባቸውን በምን መንገድ ነበር የገለጡት ? ሞዴል ሰሩት ? በስእል ገለጡት ? በዜማ አቀረቡት ? ከመላ ምት በቀር የምናውቀው ነገር የለም ? ለአሳቢዎች ቦታ ስለማንሰጥ ። የላሊበላ ውቅር አብያተ ክርስቲያናትን ቅዱስ ላሊበላ እንዴት ነበር ሊያስብ የቻለው ? ሀሳቡን በምን ገለጠው ? የሰው ሃይሉን ቁሳቁሱን በጀቱን የስራ ሂደቱን እንዴት ነበር ያደራጀው ? ህንጻውን እንጂ ሀሳቡን አላገኘነውም ።
ፓል ሄንዝ አብያተ ክርስቲያናቱ ሲታነጹ ሊወጣ የሚችለው አፈር በአቡ ሲምባል የሚገኘው የግብጻውያን ታላቁ መቅደስ ሲሰራ ከወጣው አፈር አምስት እጅ የሚበልጥ ነው ይላሉ ። ስራውን ማንም ያከናውነው ፕሮጀክቱ ግን አያሌ የሰው ሃይልን ማንቀሳቀስን የውቅሩን ስራ እጅግ ሞያዊ በሆነ መንገድ መከታተልን ያንን ግዙፍ የስራ ሃይል እንዳለ ጠብቆ ለረዥም ጊዜ ለማቆየት የሚያስችል በቂ ሀብትን የሚጠይቅ ነው ። በውቅሩ ላይ ምንም አይነት ስህተት መሰራቱን የሚያመለክት ነገር የለም ። ሞዴሎችና በጥንቃቄ የተዘጋጀ አቅድ መኖሩ አያጠራጥርም ። አስደናቂው ደግሞ የውስጡን ቅርጽ ለመስጠትና ለማሳመር የተኬደበት መንገድ ነው ። ይህ ሁሉ የተደረገው ደግሞ በችቦ መብራት ነው ። ያን ሁሉ ከየስራው የወጣ አፈር የትና እንዴት ነው የደፉት ? እርሱን ብናገኘው እንዲህ የግንባታ ቦታዎቻችን ሁሉ በቆሻሻ ባልተሞሉ ነበር ። ታድያ የዚህ ታላቅ ፕሮጀክት የሀሳብ መዝገብ ለምን አልደረሰንም ? ህንጻዎቹን ብቻ ለምን አገኘናቸው ? ምናልባት ለሀሳብ ተገቢውን ቦታ ስለማንሰጥ ይሆን ?
በዘመናዊቱ የኢትዮጵያ ታሪክ እንን ሀገሪቱን ሲመክሩና ሲዘክሩ የነበሩ ከአውሮፓ እስከ ጃፓን አርአያ ይሆናሉ የሚባሉትን ሀገሮች መንገድ እየጠቀሱ ሀገሪቱ በዚያ መንገድ እንደትጓዝ ሀሳብ ያቀረቡ በኋላ የሚሆነው ቀድሞ ታይቷቸው የመንግስትን አስተዳደር የህዝብን አመራር የስልጣንን ጉዞ ሰላማዊ የለውጥን መንገድ የጠቆሙ አሳቢዎች ነበሩን ። በተለይም በቀዳማዊ ሃይለ ስላሴ ዘመን ችግሮች እየተባባሱ ሲመጡና ቁስሉ የበለጠ እያመረቀዘ መሆኑ ሲታይ ንጉሱንም ሀገሪቱንም ተነቃናቂ ተማሪዎቹንም ከማእበል ለማትረፍ አያሌ ሊቃውንት ሀሳባቸውን አቅርበው ነበር ። የሰማቸው ባለመኖሩ ግን ከለውጥ ይልቅ ለነውጥ ተዳረግን ።
ዛሬም ድረስ ለሀሳብና ለአሳቢዎች ቦታ እንደሌለን የሀሳብ መስጫ ሳጥኖቻችን በየግድግዳው ላይ ቆዝመው ቆመው እየመሰከሩ ነው ።
ሰው በመዋቅር በድርጅት በኮሚቴ በማህበር ሊያስብ አይችልም ። እነዚህ ሁሉ ሀሳብን በተቀናጀ ሁኔታ ወደ ተግባር ለመለወጥ የሚጠቅሙ እንጂ ማሰቢያዎች አይደሉም ። ሰው በግሉ ያስባል በጋራ ይመክራል በጋራ ይሰራል ። አሁን አሁን ግን በደርጅት በማህበር በመዋቅር በኮሚቴ ለማሰብ እየተሞከረ ነው ።
ሰው የተፈጠረው በግል ስለሆነ የሚያስበውም በግል ነው ። መላእክት የተፈጠሩት በማህበር ነው ። ስለዚህም ያለ ልዩነት በማህበር ሊያስቡ ይችሉ ይሆናል ። እንስሳትም የተፈጠሩት በወገን በወገን ነው ። ስለዚህም ተመሳሳይ እንስሳት ተመሳሳይ ጠባይ ይኖራቸዋል ። ሰው ግን በግለሰብ ደረጃ ነው የተፈጠረው ። ስለዚህም ሀሳብ ግለሰባዊ ነው ። የግለሰቦች ሀሳብ ተሞግቶ ተሞርዶ ዳብሮና በልጽጐ ሌሎችን እያሳመነ የማህበር የድርጅት የፓርቲ የተቋም የኮሚቴ የጋራ ግንዛቤ አቅድ መግባቢያ እውቀት ልምድ ይሆናል እንጂ ሰው በጋራ ሊያስብ አይችልም ። አንዳንድ ጊዜ ድርጅቶች ኮቴዎች ማህበሮች ፓርቲዎች ይመሰረቱና ሰዎች በዚያ ውስጥ ተሰብስበው ለማሰብ ይሞክራሉ ። ምን እንስራ ? መጀመሪያ ምን ለመስራት ተሰበሰቡ ? ለሀሳብ ድርጅት ከመፍጠር ይልቅ ለድርጅት ነው ሀሳብ እየተፈለገ ያለው ። ለልጅ ስም ይሰጣል አንጂ እንዴት ለስም ልጅ ይወለዳል ? ሰዎች በጋራ ለማሰብ ከሞከሩ ላለማሰብ እየሞከሩ ነው ማለት ነው ። ሀሳብም ቦታውን ለመግቦት ለቅቋል ማለት ነው ።
መግቦት ማለት አንድ ሀሳብ ከሆነ ቦታ ይመጣል ። አይጠየቅም አይተችም አይከረከርም አይለወጥም እንዳለ እንደ መድሃኒት ይወሰዳል ። ይዉጡታል አንጂ አይገነዘቡትም ። ይቀበሉታል እንጂ አይጋሩትም ። ከበሮው አንድ ቦታ ይመታል ። የሌላው ሰው ድርሻ ምቱን እየጠበቀ እስክስታ መውረድ ብቻ ነው ። አሰልጣኙ የሆነ ቦታ ይቆማል የሌላው ሰው ድርሻ ተቀመጥ ሲሉት መቀመጥ ተነሳ ሲሉት መነሳት ብቻ ነው ። ብሎ አይጠይቅም ።
የሰው ልጅ መግነጢሳዊ ጠባይ እየተዘነጋ ነው ። አንድ ሰው የአንድ ጐሳ ወይም ዘውግ አባል ስለሆነ ብቻ አንድ አይነት ሀሳብ ሊኖረኝ ይገባል ብሎ የሚያስብ ከሆነ ሰውነትን ያህል ክብር እየለቀቀው ነው ። ትልቁ አንድነት የቀለም የጐሳ የቋንቋ የትውልድ አንድነት አይደለም ። ይህማ በተፈጥሮ የተቀበልከው በሀሳብ የማትለውጠው ነው ።
እነዚህ በምርጫ ያልመጡ አንድነቶች ስለሆኑ በአንድነቱ ውስጥ ያለውን ሰው ብቃት አያመለክቱም ። ምክንያቱም እንዲህ አይነቱን አንድነት በእንስሳትም ውስጥ ስለምናገኘው ።
ትልቁ የአንድነት ልህቀት የሀሳብ አንድነት ነው ። ተከራክሮ ተወያይቶ ተሳስሎ ተሞራርዶ ሀሳብን ገንዝቦ አንድነት ሲመሰረት ። የሰውን አንድነት ከአንድነትና ከህብረት አውጥቶ አሀተኒ የሚያደርገው የሀሳብ አንድነት ነው ። ይህንን የላቀ አንድነት ለማምጣት ደግሞ የሚገዛ መዋቅር ድርጅት ማህበር ፓርቲ ሳይሆን የሚገዛ ሀሳብ ያስፈልጋል ። ትልቁ ገዥነት የሃሳብ ገዥነት ነው ። በገንዘብ መግዛት ሀብትን በስልጣን መግዛት ጉልበትን በውበት መግዛት ፍትወትን በመዋቅር መግዛት ሹመትን ያሳያል ። በሀሳብ መግዛት ግን ልህቀትን ያመለክታል ።
የሀገር አንድነት ወደ አሀተኒ እንዲያድግ ከፈለግን ልእልና ያላቸውን ሀሳቦች የሚያቀርቡ የሀሳብ ገዥዎች ያስፈልጉናል ። ከተለያየ ዘውግ ጐሳ ብሄር ባህል እምነት ልማድ ክልል የፖለቲካ ፓርቲ የእድሜና የጾታ ክልል የምንመጣ ሰዎችን እንደ ስርአተ ጸሀይ ውጥንቅጣችንን በአንድ የተግባባ መንገድ የሚያስጉዘን የምንገዛውና የሚገዛን ሀሳብ ያስፈልገናል ። የሚገባንና የሚያግባባን ሀሳብ ያሻናል ።
ለዚህ ደግሞ ለሀሳብና ለአሳቢዎች ቦታና ክብር የሚሰጥ ማህበረሰብና ስርአት መኖር አለበት ። ለምርጫና ለገንዘብ ሳጥኖች የሰጠነውን ቦታ ለሀሳብ ሳጥኖች መስጠት ካልጀመርን ተፈጥሮ ለውበት የሰጠችንን ልዩነት እኛ ለማስጠሎነት እናውለዋለን ። መዋቅሮችና አደረጃጀቶችም የታላላቅ ሀሳቦች ማስፈጸሚያዎች መሆናቸው ቀርቶ የማሰቢያ ጭንቅላቶች እንሁን ካሉ በሰራው ሰንሰለት እንደታሰረ አንጥረኛ እንሆናለን ።
እድገትና ማእዶትን በፍጥነት ለማምጣት የገንዘብና የምርጫ ሳጥኖች የያዙትን ቦታ የሀሳብ ሳጥኖች መረከብ አለባቸው ።


