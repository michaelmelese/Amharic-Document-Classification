አር ዩ ስቲል ኢን ዋን ፒስ ?
እንዴት ሰነበታችሁሳ !
አር ዩ ስቲል ኢን ዋን ፒስ ? ይላል ፈረንጅ ። አለ አይደል በየቦታው ሜዳና ተራራ ለመቆራረስ የሚሞከርበትና በትልቅነቱ ከአፍሪካም ከአለምም አንደኛ የሆነ መቀስ ለመስራት እየተሞከረ ስለመሰለን እዚህም ማዶ እዛም ማዶ ላላችሁ ሁሉ አር ዩ ስቲል ኢን ዋን ፒስ ? ከሆናችሁ እንደዛው ያቆያችሁማ !
ምስኪን ሀበሻ አንድዬ ጥያቄ አለኝ ።
አንድዬ ጭራሽ ! እንደው ለአፍህ እንን እንዴት ከረምክ ? ሳትለኝ ዘለህ ጥያቄ አለኝ ትላለህ !
ምስኪን ሀበሻ ይቅርታ አንድዬ ጊዜ የማይሰጥ ጉዳይ ስለሆነብኝ ነው ። ጨርቄን አስጥሎኝ ሊያስኬደኝ ጫፍ ስለደረሰ ነው ።
አንድዬ ስንቴ ነው ጨርቅህን የምትጥለው ? ከዚህ በፊትም ጨርቄን ልጥል ነው ስትለኝ አልነበረም እንዴ !
ምስኪን ሀበሻ አንድዬ የከዚህ በፊቱ ከልቤ ሳይሆን የአንተን ሆድ ለማራራት የምለው ነበር ። የአሁኑ ግን መመለሻ የሌለው የምር ነው ።
አንድዬ እሺ በል ጥያቄ ያልከውን ጠይቀኝ ። ደግሞ መልሱን ብስት ደጅ ሄደህ ሳማ ቀጥፈህ አምጣ እንዳትለኝ ! መቸም ዘንድሮ እኔም አንድ ሰሞን እንዲህ አድርጐኝ ነበር የሚለውን ተረት ረስታችሁታል ። ወደ ጥያቄህ ።
ምስኪን ሀበሻ አንድዬ ከአንተ መዝገብ ቤት የምንፈልጋቸው አጣዳፊና አንገብጋቢ ሰነዶች አሉ ።
አንድዬ ሰነዶች ነው ያልከኝ ?
ምስኪን ሀበሻ አዎ አንድዬ ሰነዶች ነው ያልኩት ። አንተ ዘንድ ያሉትንና መሬቱን እየከፋፈልክ ሊዝ የሰጠህባቸውን ሰነዶች በሙሉ እንፈልጋለን ።
አንድዬ ዛሬ ደግሞ ጭራሽ ለየላችሁ ማለት ነው ! ለነገሩ ድሮም ይቺ ቀን እንደምትመጣ እጠረጥር ነበር ።
ምስኪን ሀበሻ ምኑን ነው የጠረጠርከው አንድዬ ?
አንድዬ አንድ ቀን ለይቶላችሁ የእኔንም ፈጣሪነት ሁሉ ረስታችሁ የምታደርጉትን እንደሚያሳጣችሁ አውቄው ነበር ። ግን እንዲህ ፈጥናችሁ እዛ ደረጃ ላይ ትደርሳላችሁ አላልኩም ነበር ።
ምስኪን ሀበሻ አንድዬ ምን ብልህ ነው ይሄን ያህል የተበሳጨኸው !
አንድዬ ጭራሽ የሊዝ ሰነዶች አምጣ ትሉኛላችሁ ! አንደኛችሁን አውርዳችሁ አውርዳችሁ የጠጅ ጓደኛችሁ አደረጋችሁኝ !
ምስኪን ሀበሻ ይህን ያህል ካበሳጨሁህ ይቅር ። አንድዬ ግን እኛስ ምን እናድርግ ? ግራ ገባን እኮ ! ያም ይነሳና መስመር አስምሮ ከዚሀ ወዲህ የኔ ነው ይላል ያኛውም ይነሳና ይሄኛው የኔ ነው ይለናል ። አንድዬ ግራ ግብት ነው ያለን ።
አንድዬ መስመር ማስመር አሁን አልተጀመረ ነገሩ የተበላሸው እኮ ያኔ ፈረንጅ ሸንሽኖ የሰጣችሁን የተቀባላችሁ ጊዜ ነው ።
ምስኪን ሀበሻ ቆይ አንድዬ መሬት ያንተ አይደለም እንዴ ?
አንድዬ አለም የእናንተ ነው ። እኔንማ ቆመጥ ይዛችሁ አባሩኝ እንጂ !
ምስኪን ሀበሻ አንድዬ እንደ ዘንድሮ አያያዛችን ምንም ብናደርግ አትገረም ። ራሳችንን ማወቅ ያቃተን እየበዛን ነውና !
አንድዬ እሱ ቆየ እኮ ! በእናንተ መገረም ከተውኩኝ ከረመ እኮ ! ቆይ በተራዬ እኔ ደግሞ ልጠይቅ እናንተ ትናንት እዚች ምድር ላይ ነበራችሁ ?
ምስኪን ሀበሻ አረ አልነበርንም !
አንድዬ ነገስ እዚች ምድር ላይ ትኖራላችሁ ?
ምስኪን ሀበሻ አንኖርም አንድዬ ።
አንድዬ ታዲያ እናንተ ምን ቤት ናችሁና ነው መሬት ላይ እያሰመራችሁ ሌላውን ከዚህ አትለፍ ከዚህ ውልፍት እንዳትይ ! እየተባባላችሁ በእኔ ግዛት ፈላጭ ቆራጭ ያደረጋችሁ ! እዛ አፈር ስር አኮ በየዘመናቱ በዚች አለም ላይ መጥተው የሄዱ የብዙ ትውልዶች ታሪኮች አሉ ! እዛ አፈር ስር መስመር እንዳይሰመር አገር ድፎ ዳቦ እንዳትሆን ህይወታቸውን የገበሩ ትውልዶች አጽም እኮ ተከምሮበታል ! ከምድር በላይ ያለውን ብትንቁ እንን ከምድር በታች ያሉትን አጽሞች ጡር አትፈሩም ?
ምስኪን ሀበሻ አንድዬ እኔም እኮ የብዙዎችን ብሶት ይዤ አመጣጤ አንዱም ይሄ ነገር ግራ ስለገባን ነው ። ምን ጉድ መጣብን ? ከድንበር ወዲህም ከድንበር ወዲያም ከስር ሆነው የሚቆሰቁሱ ረጃጅም እጆች አሉ ወይ ? እያልን ነው ። አንድዬ እውነቱን ልንገርህና ግማሾቻችን ዱላና ቆንጨራ እየወዘወዝን ስንት ዘመን አብሮን የኖረውን ስናሳድድና ድራሽህ ይጥፋ ስንል ገሚሶቻችን ደግሞ ሆድ እየባሰን ነው ። አንድዬ በጣም ሆድ እየባሰን ነው ። እንቅቡም ሰፌዱም እየነካካን የእኛም ሆድ ሊጠይም ምንም አልቀረው ።
አንድዬ በባዶ ሆዳችሁ ነው ሆድ የሚብሳችሁ ።
ምስኪን ሀበሻ በባዶ ሆዳችን አንድዬ በባዶ ሆዳችን ። እንደውም በቀጥታም ሆነ በተዘዋዋሪ ሆድ እያስባሱን ያሉት ሆዳቸውና የባንክ ሂሳባቸው ሞልቶ የፈሰሰባቸው ናቸው እያልን ነው ።
አንድዬ ለሀሜትማ ማን ብሏችሁ ። ብለምነው ብለምነው አልሰማ አለኝ እያላችሁ እኔን ሳይቀር የምታሙኝን እኮ እሰማለሁ ። ቆይ እስቲ አንድ ያልገባኝ ነገር ያ ያ ማን ነው ጢሙን እንን በቅጡ ሳይቆረጥ ህዝብና ህዝብን ሲያቆራርጥ የኖረው ።
ምስኪን ሀበሻ አንድዬ ብስቅ ትቆጣኛለህ ?
አንድዬ በእኔው !
ምስኪን ሀበሻ አረ አይደለም አንድዬ ። ይሄ ጢሙን ሳይቆረጥ ህዝብ የሚያቆራርጠው ያልከው እንዴት እንደተመቸኝ አልነግርህም ።
አንድዬ አትንገረኝ ባትነግረኝም አውቀዋለሁ ። ሌላውን ከፍ ከፍ የሚያደርግ ነገር ሳይሆን ሌላውን የሚሸነቁጥ ነገር ስትሰሙ ደስታችሁ ጣራ እንደሚነካ አውቃለሁ ። የማልሰማችሁ እንዳይመስልህ ። ሁሏንም ነገራችሁን እሰማችኋለሁ ።
ምስኪን ሀበሻ አንድዬ እስቲ ለወደፊቱ እንድንጠነቀቅ ከሰማህብን ነገሮች ትንሽ ንገረን ።
አንድዬ እናንተ ናችሁ የምትጠነቀቁት ! እናንተ እኮ አልሳካ እያላችሁ እንጂ ወይ ፍረድ ወይ ውረድ ! እያላችሁ እያስፈራራችሁኝ እኔ ላይ መፈንቅለ መንግስት ለማድረግ ስንት ጊዜ ሞክራችሁ ነበር ።
ምስኪን ሀበሻ አንድዬ እንደሱ የምንለው እኮ ተስፋ ስንቆርጥ ነው ።
አንድዬ እኮ እኔስ ምን አልኩ ! እናንተ ተስፋ በቆረጣችሁ ቁጥር የእኔን ዙፋን ለመቁረጥ ያምራችኋል ።
ምስኪን ሀበሻ አረ አንድዬ ይሄን ያህልም አትቆጣ ።
አንድዬ መቆጣቴ አይደለም ደግ ደጉን ከመስማት ይልቅ ክፉ ክፉውን መስማት ትወዳላችሁ ። የወደቀው ተነስቶ ቆመ ከምትባሉ የቆመው ወድቆ ከመሬት ተደባለቀ ሲሏችሁ ነው የምትወዱት ! ይሄን ትክዳላችሁ ?
ምስኪን ሀበሻ አንድዬ እንደዛ የምንለው እኮ ለክፉ ሰዎች ነው ።
አንድዬ አይደለም ለክፉ ሰዎች ብቻ አይደለም ። ጓደኛችሁም ቢሆን ዘመዳችሁም ቢሆን የእናታችሁ ልጅም ቢሆን በኑሮ ከእናንተ ሻል ካለ ትንሽ ያማረበት ከመሰላችሁ እኔ በራፍ ላይ ቆማችሁ የእሱን ጉድ ካላሳየኸኝማ ! እሷን ካላስለቀስክልኛማ ! እያላችሁ የወንጀል ተባባሪ ልታደርጉኝ ትሞክሩ የለ እንዴ !
ምስኪን ሀበሻ አንድዬ ልብ ስጠና ! ደግ ደጉን የሚሰራ ልብ ስጠና !
አንድዬ እኔማ ለሁላችሁም እኩል ንጹህ ልብ ሰጥቼ ነበር ። ይሄ ምንድነው በምትሉት በቫይረስ ያበላሻችሁት እናንተው ናችሁ ። ቅድም ልጠይቅህ የነበረውን ያ ጢሙን ሳይቆርጥ ህዝብ እያቆራረጠ ያጨራረሰው ።
ምስኪን ሀበሻ ማርክስ ማለትህ ነው አንድዬ ?
አንድዬ አዎ ! እሱ ሰውዬ እናንተ ዘንድ ገብቶ እንደሁ አጣርተህ መልሱን ይዘህ እንድትመጣ ። በል ደህና ሁን ።
ምስኪን ሀበሻ አሜን አንድዬ አሜን !
አር ዩ ስቲል ኢን ዋን ፒስ ?
ደህና ሰንብቱልኝማ !


