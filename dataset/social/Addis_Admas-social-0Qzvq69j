የ ጥር ና የ ጠር ነገር ።
እንዴት ሰነበታችሁሳ !
ይቺን ስሙኝማ በትዳር አንደኛ አመት ባል ያወራል ሚስት ታዳምጣለች ። በትዳር ሁለተኛ አመት ላይ ሚስት ታወራለች ባል ያዳምጣል ። በትዳር ሶስተኛ አመት ላይ ሁለቱም ያወራሉ ጐረቤትም ያዳምጣል ። እናማ ሁለቱም እያወሩ ጐረቤት የሚያዳምጥበት ዘመን ላይ ተደርሷል ።
ስሙኝማ እንግዲህ ጥርም ገባ አይደል ! እንደ ድሮ ቢሆን ጥር የልጃገረድ ጠር ምናምን እያልን ጽሁፋችንንና ዘፈናችንን እናሳምርበት ነበር ። መጀመሪያ ሶስት መቶ ምናምን ቀኑ ጥር ሆኗል ። ሌላ ደግሞ ምን መሰላችሁ ጠር የሚባል ቃል በዚህ አይነት ነገር ውስጥ መግባቱ እየቀረ ነው ። አንድ ጊዜ ምን ጠር ነው ጽድቅ ነው እንጂ ያልከው ወዳጃችን አለ አይደል ያኔ ቢሆን ኑሮ የመደብ ጀርባው ይጣራ ምናምን ትባል ነበር ።
ስሙኝማ እንግዲህ ጨዋታን ጨዋታ ያነሳው የለ ! አንዳንድ አባባሎች የአገልግሎት ዘመናቸውን የማያበቁትሳ ! ልክ ነዋ እንግዲህ የልጃገረድነት ማብራሪያ ካልተለወጠ በቀር ጥር የልጃገረድ ጠር የሚለው አስቸጋሪ ነው ።
እናማ ዘንድሮ በተለምዶ ከአንድ የህይወት ምእራፍ ወደሌላ መሸጋጋር ተደርጐ ይወሰድ የነበረው ተቋም ላይ የምናያቸው ነገሮች አሪፍ አይደሉም ። እንደ እቃ እቃ ጨዋታ በቃ አልጫወትም እምብዮ ! ተብሎ ቆርኪ ተሰብስቦ የሚወሰድበት አይነት እየመሰለ ነው ። አዳምና ሄዋን የሚጣሉበት ነገር እጸ በለሱ ብቻ መሆኑ ቀርቷል ። ስሙኝማ ስለ አዳምና ሄዋን ካነሳነ አይቀር ይቺን እዩልኝማ ።
አባት ለልጁ ስለ አዳምና ሄዋን አፈጣጠር እያስረዳው ነበር ።
አለም ሲጀመር አዳም ተወለደ ።
ጧት ነው የተወለደው ?
የተወለደው ሄዋን ከመወለዷ ከጥቂት ጊዜ በፊት ነው ። እንቅልፍ ወስዶት እያለ ከግራ ጐኑ የጐድን አጥንት ተወሰደና ሄዋን ተወለደችና ሚስቱ ሆነች ።
የጐድን አጥንቱን አይፈልገውም ነበር ማለት ነው ?
ትርፍ የጐድን አጥንት ነበረው ።
ከዛም ልጁ መጮህ ይጀምራል ። አባቱም ምን ሆንክ ? ልጁ ምን ቢል ጥሩ ነው አባዬ ግራ ጐኔን እያመመኝ ነው ። ሚስት ላገኝ ነው መሰለኝ ። ህጻንነትን የመሰለ ነጻነት የለም እኮ !
እናላችሁ ጥር የልጃገረድ ጠር የሚለው አባባል ተባለም አልተባለ እንግዲህ በሳምንቱ መጨረሻ ቀናት የአዲስ አበባ መንገዶች በመኪና ጡሩምባ የሀብታም ገቢ በሚያካክሉ ሊሞዎች ይሞላሉ እኔ የምለው ከተወሰኑ አመታት በፊት የሊሞ ሰርግ ስናይ እኮ ቆም ብለን ወይ ጉድ እንባባል ነበር አሁን አሁን የሊሞ ሰርግ ከመብዛቱ የተነሳ ዘወር ብሎ የሚያይ ሰው ካለ ለአዲስ አበባ እንግዳ ነው ማለት ነው ። እንደ ሁሉም ነገር የሰርግ ቀን መፎካከሪያ ሆኖላችኋል ። በየቦታው ስለሚደገሱ ሰርጐችና ስለሚፈሰው ውስኪ ስትሰሙ ለማመንም የሚያስቸግራችሁ ጊዜ አለ ።
እሱዬው ልጃቸውን ለማግባት የአባቷን ፈቃድ ለማግኘት ቤታቸው ሄዷል ።
ልጅዎትን ለትዳር እፈልጋታለሁ ።
ምን ያህል ታገኛለህ ?
በወር አንድ ሺህ ዶላር ገደማ አገኛለሁ ።
ጥሩ እሷ ደግሞ በወር ስድት መቶ ዶላር አላት ።
ጌታዬ በወር አንድ ሺህ ያልኩት እኮ የእሷን ስድስት መቶ ጨምሬ ነው አለና አረፈው ።
ልክ ነዋ ሀብትሽ ሀብቴ አይደል እንዴ ! እንትናዎች ለሌላ ጊዜ ገቢያችሁን ከእሷዬዋ ጋር እየደመራችሁ አስሉትማ ። አሀ ገንዘቡ የጋራ የሚሆነው ሲከፋፋል ብቻ ነው እንዴ !
ይልቅ ይቺን ሰሙኝማ ።
ሌላው እሱዬ ደግሞ እንዲሁ ልጅቱ አባት ዘንድ ይሄድና ልጅዎን የትዳር ጓደኛ ላደርጋት እፈልጋለሁ ።
ጥሩ ስምህንና የስልክ ቁጥርህን ጻፍልኝ ።

ከአንተ የተሻለ ሰው ካልመጣ እደውልሀለሁ ።
አሪፍ አይደል ። እንትና በዚህ አይነት እኮ የእኛ ቢጤዎች ስልኩ ሳይደወል የሩኒ ልጅ የአርሴናል አሰልጣኝ ለመሆን ይደርሳል ። ቂ ቂ ቂ ።
እናላችሁ መቼም የበአላት ሰሞን አይደል ገና የሚወጣጥሩን መአት ነገሮች ፊት ለፊታችን አሉ አይደል ትንሽ ፈታ እንበልማ ! ለነገሩ እኮ የኮሜዲያን ትርኢት እያየን ካልሆነ ከዚህ በፊት እንዳወራነው የምንስቀባቸው ነገሮች ቀንሰዋል ።
የሳቅ ነገር ካነሳን አይቀር ከመረጃ መረብ ያገኘኋትን ስሙኝማ ።
ለአቅመ አዳምና ለአቅመ ሄዋን የደረሱ ሰዎች በቀን የሚስቁት ለ15 ጊዜ ብቻ ነው የሚባል ነገር አለ ። ህጻናት ግን በቀን አራት መቶ ጊዜ ይስቃሉ ይባላል ።
እናማ ሳቅ የደም ግፊትን ይቀንሳል የልብ ምትን ያስተካክላል በሽታ የመከላከል አቅምን ይጨምራል ሆድ አልሰር እንዳይፈጥር ይከላከላል የፊት ጡንቻዎችን ያፍታታል ቆዳን ፏ ያደርጋል ብቻ ምን አለፋችሁ መአት ጥቅም አለው እንደውም ለአንድ ደቂቃ መሳቅ አስር ደቂቃ የአካል እንቅስቃሴ እንደ ማድረግ ይቆጠራል የሚባልም ሳይንስ ቢጤ ነገር አለ ።
ልጅዎትን ለሚስትነት ስጡኝ ማለትን በተመለከተ ይቺን አንብቧትማ ።
እሱዬው ቤተሰቦቿ ዘንድ ደርሶ ሲመጣ እሷዬዋ ።
አባዬን ልጅህን ዳርልኝ አልከው እንዴ ?

ታዲያ ምን አለህ ?
ስንት ገንዘብ እንዳለኝ ጠየቁኝና ባንክ ውስጥ ሶስት ሺህ ዶላር አለኝ አልቸው ።
ከዛስ ምን አለህ ?
ሶስት ሺህ ዶላሩን አበድረኝ አሉ አበደርቸው ።
ልክ ነዋ እሳቸው ምን አሉ ምን እነሱ ዞረው መገናኘታቸው ለማይቀር ከኬኩ ትንሽ የማይደርሳቸውሳ !
ሊንዳ ዉልፍ የምትባል የ68 አመት ሴት ነች ። 23 ጊዜ አግብታ በመፍታት በአለም ውስጥ ቀዳሚዋ ነች ይባላል ። በቃ ማግባት ደስ ይለኛል ትላለች ነው የሚሉት ።
እናማ ሴትየዋ ጃክ ጉርሌ ከሚባል ሰው ጋር ሶስት ጊዜ ተጋብታ ተፋታለች ። ከባሎቿ ውስጥ የተፈረደባቸው ወንጀለኞች ቀሳውስት ባሬስታ አናጢዎች ሙዚቀኞች ይገኙበታል ።
በትዳር የቆየችው ከፍተኛ ጊዜ ሰባት አመት ሲሆን ከመጀመሪያ ባል ጋር ነው ። አጭሩ ደግሞ አንድ ቀን ተኩል ብቻ ነው ።
አቤት ባልን ባንክ ያስቀመጠውን ገንዘብ አበድረኝ የሚሉ አባት ቢኖሯት የናጠጡ ሀብታም ይሆኑ ነበር !
የገንዘብ ነገር ካነሳን አይቀር ።
ሰውየው ለጓደኛው ገንዘቤን እባክህ በአደራ አስቀምጥልኝ ይለዋል ።
ጓደኝየውም ምን ማለት ነው መቀለድህ ነው ? ሲል ይጠይቃል ።
መቀለዴ አይደለም ። ትዳር ከያዝኩ ሶስት ቀን ሆነኝ ።
ታዲያ ትዳር ይዘህ ገንዘቤን አስቀምጥልኝ ትለኛለህ !
አሀ ታዲያ በደንብ የማላውቃት ሴት ያለችበት ቤት ውስጥ አምኜ ገንዘቤን ላስቀምጥልህ ነው ! ሲል መለሰ አሉ ።
ልጃገረድነቱም ተገኘም አልተገኘ ጠር የሚሉት ነገር ኖረም አልኖረ ሙሽሮች ከማይሆን ፉክክር ሰውሮ መልካም መልካሙን ሁሉ ያፍስስላችሁማ !
ደህና ሰንብቱልኝማ !


