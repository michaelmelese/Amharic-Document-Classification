ይመርና እኔ ህይወት ተቀያይረናል ።
የጀግና ሰው መልኩ ሁለት ብቻ ነው አንድ ፊት መስዋእት በአንድ ፊት ድሉ ነው የሁሉም ማሰሪያ ማተቡ ብቻ ነው ። ካህሳይ አብርሃ ወይም በበረሀ ስሙ አማኑኤል ተብሎ ይጠራል ። መስከረም 27ቀን 1968 አም የኢትዮጵያ ህዝቦች አብዮታዊ ሰራዊትን ለመቀላቀል ወደ ትግል ወጣ ። ሰኔ 27ቀን 1968 አም ወልዲያ ለተልእኮ የወጣ የሰራዊቱ ቡድን ወደ አሲምባ በተመለሰበት እለት በተፈጠረ የጦርነት አጋጣሚ ከይመር ንጉሴ ጋር ተገናኘ ።
በ1970 በኤርትራ አድርጐ ሱዳን በመግባት ከሰራዊቱ ተለየ ። ኑሮውም በአሜሪካ ሆነ ። የደርግ አገዛዝ ሲገረሰስ ይመር ንጉሴን ለማግኘት እንዲሁም የመጀመሪያ የሴት ፍቅረኛው የተሰዋችበትን ቦታ ለማየት ወደ ኢትዮጵያ መጣ ። በሰራዊቱ ውስጥ ስላሳለፈው የትግል ህይወት የሚተርክ የአሲምባ ፍቅር የተሰኘ መጽሀፍ ባለፈው ቅዳሜ የቀድሞ የኢህአፓ አባላትና ሌሎች እንግዶች በተገኙበት አስመርቋል ። የአዲስ አድማስ ጋዜጠኛ ኤልሳቤት እቁባይ በአሜሪካ ከሚኖረውና በፋርማሲ ባለሙያነት ከተሰማራው ካህሳይ አብርሃ ጋር ስለ መጽሀፉ እና የትግል ህይወቱ አነጋግራዋለች ።

በየትኛው ስም ልጠቀም አማኑኤል በሚለው ወይስ በበረሀ ስምህ ካህሳይ ? በፈለግሽው መጠቀም ትችያለሽ ። ወደ አሲምባ የገባህበትን የመጀመሪያዎቹን ቀናት እንዴት ታስታውሳቸዋለህ ? ስሜቱን ልገልጸው አልችልም ። ለመብት ከሚታገል ድርጅት ጋር መቀላቀል ደስታ ፈጥሮብኝ ነበር ። ኑሮው ውጣ ውረድ ያለበት መሆኑ አልከበደህም ? ረሀቡ ጥማቱ እና ውጣ ውረዱ ያለ መሆኑን ገምቼ ስለገባሁበት እንቅፋት አልሆነብኝም ። የታጠቁትን መሳሪያ ሳይ ደግሞ በጣም ደስ አለኝ ። እዛ ያሉትን ጓዶች ሳያቸው የበለጠ ተደሰትኩ ። በጣም አዋቂ ሰዎች ነበሩ ። ከሁሉም የኢትዮጵያ አካባቢ የመጡ ። የኢህአፓ አባል የሆንከው ቆይተህ ነው ። ለረጅም ጊዜ የኢትዮጵያ ህዝቦች አብዮታዊ ሰራዊት አባል ነበርክ ። ስለፓርቲው ምን ያህል እውቀት ነበረህ ? ፓርቲው የበላይ አካል እንደሆነ አውቃለሁ ። የፓርቲ አባል ባልሆንም የሚደረጉትን ነገሮች በሙሉ አውቅ ነበር ።
ለምሳሌ የፓርቲው አባሎች ስብሰባ ሲያደርጉ ለጸጥታ ጉዳይና ለደህንነት በሚል መሪዎች ይነግሩናል ። ስለዚህ ኮሚሳሩ እገሌ እገሌን ይዘን እንሄዳለን ካለኝ የፓርቲ ስብሰባ እንዳለ እናውቃለን ማለት ነው ። የሆነ መመሪያ በሚወጣበት ጊዜ በመጀመሪያ የፓርቲ አባሎች ይወያዩበታል ከዛ ወደ ሰራዊቱ ይመጣል ። የፓርቲ አባል ስሆን በህይወት እቆያለሁ የሚል ሀሳብ አልነበረኝም ። በማንኛውም ወቅት ግዳጄን ስወጣ ህይወቴ ሊያልፍ እንደሚችል ነበር የማምነው ። እስቲ ይመር ንጉሴ ከተባለው የገበሬ ሚሊሻ ጋር የተገናኛችሁበትን አስገራሚ ገጠመኝና ከዛ በኋላ የሆነውን ነገር ንገረኝ ወሎ ግዳጅ ወጥተን ጉራወርቄ በምትባል ቦታ እየሄድን የሁካታ ድምጽ ሰማን ። የገበሬ ታጣቂ ሚሊሽያዎች ከኋላችን እየተከተሉን ነበር ። አጠገባችን ሲደርሱ ተኩስ ከፈቱ ። አንዳንድ ጓዶች ጥይት ጨርሰዋል ። አንዱ በመጥረቢያ ተመትቶ ወድቋል ሌላው በጩቤ ተወግቷል ።
ሁኔታዎች ከቁጥጥራችን ውጪ ሆነዋል ። በዚህ መሀል ያነጣጠርኩበትን ገበሬ ያለምንም ጥቅም እንደምገድለው እርግጠኛ ነበርኩ ። በዚያ ሁኔታ ውስጥ ነፍስ ማጥፋት ዋጋ እንደሌለው ተሰማኝ ። በመተኮስና ባለመተኮስ መሀል ሳመነታ ገበሬው ሰፈረብኝ ተያያዝን ወደቅን ። ጥይት አልጨረስክም ለምን ተኩሰህ አልገደልከኝም ሲለኝ እንን አልገደልኩህ አልኩት ። ምን መለሰልህ ? በጣም ገርሞት ምን ማለትህ ነው አለኝ ። አንተ ምናልባት የምታስተዳድራቸው ብዙ ሰዎች ሊኖሩ ይችላሉ እኔ የለኝም ። ብትገድለኝ አንድ ብቻዬን ነኝ ስለው በተኛሁበት በያዘው ገመድ እጆቼን ማሰሩን ተወው ። የሞቱትን ጓዶቻችንን ከቀበርን በኋላ ጠመንጃውን አውርዶ ወደ ሰማይ እየተኮሰ ወደእኔ መጣ ። ይህን ሰው አላስይዝም መሄድ ወደሚፈልግበት እሸኘዋለሁ ብሎ ወደቤቱ ወሰደኝ ። የመጀመሪያው ሌሊት እንቅልፍ የሚባል በአይኔ አልዞረም ።
ምክንያቱም ጠዋት ምን ሊፈጠር እንደሚችል እርግጠኛ አይደለሁም ። አሳልፎ ይሰጠኛል የማውቀው ነገር የለም ። ስለዚህ ጠዋት ማምለጥ የምችልበትን ሁኔታ እያሰላሰልኩ ነበር ። ነገር ግን ወዲያው እሱ እኔን ይዞ ሲመጣ ፈጥኖ ደራሽ መጥቶ ይመር ንጉሴ እየተባለ ሲጠራ ሰምቻለሁ ። እሱ ግን ምንም አትሆንም አሳልፌ አልሰጥህም ወደዚህ የሚመጡና የምንታኮስ ከሆነ ወደ ደኑ ማምለጥ ትችላለህ ። እኔ በህይወት ካለሁ መጥቼ እፈልግሀለሁ ሲለኝ እሱን ከማመን ውጪ ምንም ምርጫ እንደሌለኝ አወቅሁኝ ። በዚህ ወቅት ምን ተሰማህ ? እኔና ይመር በህይወት ተቀያይረናል ። እሱን እኔ አልገደልኩትም እሱም በተራው የእኔን ህይወት አትርፏል ። ከዛ ወደ ሚስቱ ዘመዶች አገር ወስዶኝ ተመልሼ አሲምባ ገባሁ ። አሲምባን ስናስብ የሚመጣብን የጦርነት ታሪክ ነው ። መጽሀፍህ የአሲምባ ፍቅር ይላል ።
እስቲ ስለ አሲምባ እና ፍቅር ግንኙነት ንገረኝ ? አሲምባ የኢህአሰ የመጀመሪያው ቤዝ ነው ። አሲምባ ላይ ብዙ ነገሮች ተካሂደዋል ። ሰዎች ተገድለውበታል ። ግን እኔ የማየው ከዛ በላይ ነው ። ምክንያቱም የጓዶች ፍቅርና መተሳሰብ ከብዙ የተለያዩ የኢትዮጵያ ክፍሎች የተውጣጡ ግን የአንድ ቤተሰብ ያህል የሚተሳሰቡና የሚዋደዱ ነበሩ ። ሰራዊቱ ከህዝቡ ጋር ህዝቡም ከሰራዊቱ ጋር ያለውን ፍቅር ያሳያል ። ህዝቡ ባይፈቅድ ኖሮ እዛ መኖር አንችልም ነበር ። ሌላው የአገሩ ፍቅር ነው ። ጋራው ሸንተረሩ ወንዙ ይናፍቃል ። ትግራይ ወሎ በጌምድር ሁሉም የሚናፈቅ ፍቅር አላቸው ። የመጀመሪያ የሴት ፍቅረኛዬ እና ጓዴ የድላይ ፍቅር አለ ። አንተ የፍቅር ጓደኝነት በጀመርክበት ጊዜ ፓርቲው ያንን ይፈቅድ ነበር ? አይፈቅድም እንደዚህ አይነት ግንኙነት ተፈጽሞ ቢገኝ እርምጃው ምንድነው ? በህገ ደንቡ መሰረት መባረር ነው ። ግን ፍቅረኞች ነበርን እንጂ ወሲብ አልፈጸምንም ። ስለ ሃይማኖት አቋምህ ስትጠየቅ የተሰማህ ስሜት ምን ነበር ? ሃይማኖት ከሌለኝ ኮምኒስት አይደለህም የምባል ወይም የሚመልሱኝ መስሎኝ ስጋት ገብቶኝ ነበር ግን እውነቱን ነግሬያቸዋለሁ ። እስቲ ስለ በረሀ ምግቦች ንገረኝ ? ምን ነበር የምትበሉት ? ቁርስ የሚባል ነገር የለም ። ለምሳ ለእራትም የሚባል ራሸን የለም ። ያገኘነውን ነው የምንበላው ።
ዳቦም ይሁን ቂጣ ወይም እንጀራ ህዝብ የሰጠሽን ትበያለሽ ህዝብ ካልሰጠሽ ደግሞ የተገኘውን ነው የምትበይው ። በለስም ቢሆን ካልተገኘ ደግሞ ውሀ ጠጥተሽ ታድሪያለሽ ። ውሀም የማይገኝበት ጊዜ አለ ። ያንንም መቻል ነው ። አንድ ጊዜ ወደ አርባያ በለሳ ስንሄድ ውሀ በጣም ጠማን ። አንድ ወንዝ አገኘን ውሀው በጣም ቆሻሻ ነበር ግን ትንሽ መጐንጨት ነበረብን ። በነጠላ ትሎቹን እያጠለልን ትንሽ ተንሽ ቀምሰን ሄደናል ። ሽንት የሚጠጡም ነበሩ ። በመጽሃፍህ ውስጥ ጸጋዬ ገብረመድህን ቅማል መቅመል ይወዳል ብለሀል ። እስቲ ስለሱ ንገረኝ በየጊዜው ገላ መታጠብ እና ልብስ ማጠብ አይቻልም ። አኗኗራችን የትግል ነው ከቦታ ቦታ ነው የምንሄደው ። ጊዜ ስናገኝ እንቀማመል ነበር ። በተለይ ደብተራው መቅመል ይወዳል ። ልጆች ስለነበርን በቅማል ስንሰቃይ በጣም ይጨንቀው ነበር ። ቅማላችንን አራግፎ ሲሰደን በጣም ነበር የሚደሰተው ። እኛ ደግሞ እሱን እንቀምለው ነበር ። አንድ ጊዜ በኤርትራ በኩል የመጣ መድሃኒት ነበር ዱቄት ነው ። በውሀ በጥብጠን ልብሳችንን እንነክረዋለን ከዛ እናሰጣዋለን ቅማሎች ይራገፋሉ ። አንዳንዴ ለጸጉራችንም እንጠቀምበት ነበር ።
ግን በጣም አደገኛ ነው አንዳንዶች ራሳቸውን ይስቱ ነበር ። ምክንያቱም መጠኑን አናውቀውም ነበር ። ሰራዊቱ የሴቶች አያያዝ ላይ እንዴት ነበር ? በእኩልነት ላይ የተመሰረተ ነበር ። የሴቶች ጭቆና ድርብርብ መሆኑን ያምን ነበር ። የመደብ እና የጾታ ችግር እንዳለ ያምናል ። ከመጀመሪያ ፍቅረኛህ ከድላይ ጋር እቃ እንድታመጣ አብራችሁ ሄዳችሁ ነበር ። እስቲ ስለሱ ደግሞ ጓዶች ሱሪህን አውልቀህ ስጣት አሉኝ ። ያኔ የሚቀልዱ ነበር የመሰለኝ ። ቶሎ በል ጊዜ ስለሌለ ቶሎ አውልቀህ ስጣት ስባል ነው ያመንኩት ። ትንሽ ዞር ብዬ ነጠላዬን አገለደምኩና ሱሪዬን አውልቄ ሰጠኋት ። ያኔ ሱሪዋ ቆሽሾ ይሆናል ብዬ ነበር ያሰብኩት ። ወደ ማታ ደግሞ ይዘሀት ወደ ነበለት ትገባለህ የምትፈልገውን እቃ ይዛ ትመለሳለች ሲሉኝ ለድርጅቱ ስራ አብሪያት እንደምሄድ ነበር የጠረጠርኩት ። እሷን ስጠይቃት ግን ሞዴስ ላመጣ ነው አለችኝ ። ምን እንደሆነ ስጠይቃት ብትነግረኝም አልገባኝም ።
በመንገድ ላይ ስኮረኩራት ስኮረኩራት ነው ምን እንደሆነ የነገረችኝ ። ፍቅረኛህ ድላይ በተደጋጋሚ ውሳኔህን እንድታሳውቃት ታስጠነቅቅህ ነበር ። ሰራዊቱን ትተህ ወደ ሱዳን ለመውጣት ስታስብ ለመንገር ባትችል እንን ለምን መልእክት አልላክባትም ? ሱዳን ሆኜ ተስፋይ ኢዲዩ ደብዳቤ ላድርስልህ ቢለኝም የምልከው በነሱ ከሆነ ያነቡታል ስለዚህ የግል ሚስጥር የሚባል ነገር የለም ለዚህ ነው ደብዳቤውን ያልላኩት ። አሲምባ የሰራዊቱ ፍርድ ቤት ነበር ። አንተም ተከሰህ ለፍርድ ቀርበህ እንደነበር በመጽሃፉ ገልጸሃል ። የፍርድ ቤቱ ውሳኔ ፍትሀዊ ነው የሚል አዝማሚያ በጽሁፍህ ላይ ይንጸባረቃል ። እውነት ፍትሀዊ ነበር ትላለህ ? ለኔ በጣም ፍትሃዊ ነው ። እኔ ከስሼም ተከስሼም ስለማላውቅ አማካሪ ያስፈልገዋል ተባልኩ ። በዚህ ምክንያት ነው ሰላማዊት ጠበቃዬ የሆነችው ። መከሰሴን ተገቢ ነው ባልልም ውሳኔው ግን ጥሩ ነበር ። ጸሎተ ህዝቅያስ በፍርድ ቤት ውሳኔ ነው የተገደለው ? መጽሀፍህ ላይ ጸሎተን ደጀኔ ገደለው ደጀኔን ዳዊት ገደለው ደብተራው ወደ ላይ እየተኮሰ መጣ ብለህ ነው የገለጽከው ። ምንድን ነበር የሆነው ? ያየሁትን ብቻ ነው የምናገረው ። ጸሎተ ገና ሳይሞት ነው የደረስኩት ደጀኔ ሞቶ ነበር ። ይሄ የፍርድ ቤት ውሳኔ አይደለም ።
በዛን ጊዜ ማንኛውም የአመራር አባል ለደህንነቱ ሲባል የሚሄድበትን ይነግረናል ። ጠዋት ደብተራው መጣና ደጀኔና ጸሎተ ወደ ወንዝ ለመታጠብ ሄደዋል ጥበቃ እንዲደረግላቸው ሲለኝ የተባለው ተደረገ ። በተለይ ጸሎተ የአመራር አባል ስለሆነ ጥበቃው ጠንከር ይላል ። ከዛ ደብተራው ትንሽ ቆይቶ ተመለሰና እኔና ዳዊት ይህ ቦታ ስለጠበበን ፊትለፊት ካለው ጋራ ቤት እናያለን ስለዚህ ጥበቃ ይደረግ አለ ያንን አደረግን ። ወድያው የሁለት አውቶማቲክ መሳሪያ ተኩስ ሰማን ። መጀመሪያ እኔ ወደ ወንዙ ስደርስ ደብተራው ወጥቶ ሽጉጥ ወደሰማይ ይተኩሳል ። እርዳታ ፈልጐ ይመስለኛል ። እኔ ከደብተራው በስተቀር ሁሉም የተገደሉ ነበር የመሰለኝ ። ደብተራውን ምን ተፈጠረ ብዬ ስጠይቀው ደጀኔ ጸሎተን ገደለው እኛ ደግሞ ደጀኔን ገደልነው አለኝ ። ደጀኔ ሞቷል ጸሎተ አልሞተም ነበር ። ዳዊት ጭንቅላቱን ይዞ ሲያለቅስ ነበር ። ጸሎተን ወደ ጥላ ወሰድነው ከዛም ብዙ ሳይቆይ ሞተ ። የእበዮ የኢህአሰ ሰራዊት ውቅሮ ላይ ባደረገው ውጊያ ነው የተገደለው ። ከሱ ጋር ያለውን ተያያዥ ታሪክ ንገረኝ የእበዮ የውቅሮ ልጅ ነው ።
ስለዚህ ውቅሮ በሚደረገው ውጊያ እንዳይገባ ተወስኖ አይሆንም ብሎ ተከራክሮ ነበር ወደ ውጊያው የገባው ። በውጊያው ከተሰዋ በኋላ በህይወት የተረፍነው እሱን ስንቀብር ሌሎቹ ጓዶች አንገቱ ይቆረጥና ይቀበር ምክንያቱም ደርግ የእሱ አስከሬን መሆኑን ከለየ መንገድ ላይ ያወጣዋል ሲሉኝ አይኔ እያየ አንገቱን አይቆረጥም ብዬ ሳይቆረጥ ተቀበረ ። እኔ ሰራዊቱን ትቼ ሱዳን ከገባሁ በኋላ ደርግ በማግስቱ አስከሬኑን ስለለየው ውቅሮ ከተማ መንገድ ላይ አስከሬኑን በመዘርጋቱ እናቱም ያንን አይታ የአእምሮ ህመምተኛ እንደሆነች ሰማሁ ። ዛሬ ላይ ሳስበው ተቆርጦ ቢሆን ኖሮ እናቱ ትድን ነበር እላለሁ ። ያን ጊዜ ግን የምወደውን ሰው አንገት ቆርጦ ለመውሰድ ህሊናዬ አልፈቀደልኝም ። በበጌ ምድር በባህር ዳር በየከተማው የነበረውን የኢህአፓ እንቅስቃሴ በቅርበት ታውቁ ነበር ? በረሃ በወጡት የፓርቲው ተወካዮች በኩል የምንሰማው መረጃ እንጂ ሌላ እውቀት የለም ። ከጠቅላይ ሚኒስትር መለስ ዜናዊ ጋር ስትገናኙ እንዴት ነበር ? የተገናኘው በ1968 አ.ም ነው ። ከራዛ ጦርነት በኋላ የተገኘውን መሳሪያ ለመውሰድ ኤርትራ ውስጥ መነኩሲቶ የምትባል ቦታ ሄድን ። አቶ መለስን አይተነው ስለሱ ሰምተንም አናውቅም ነበር ። እሱ የሆነ መልእክት ይዞ የመጣ ይመስለኛል ። ለሊቱን በመደዳ ተኝተን አሳለፍን ። በቆይታችን ስለነበረን ልዩነቶች ተነጋግረናል ። የሀሳብ ልዩነት ላይ መስማማት ስላልቻልን ብሬይን ወሽድ ስለሆናችሁ እናንተን ማሳመን አይቻልም አለን ።
ቃሉን ለመጀመሪያ ጊዜ ስለሰማሁት ጻፍኩትና ወደ ቦታችን ስንመለስ መለስ ያለንን ነገርቸውና ምን ማለት እንደሆነ አስረዱኝ ። ከህወሃት እና ከኢህአፓ ህዝቡ የቱን እንደሚመርጥ ሪፈረንደም አድርጋችሁ ነበር ። እስቲ ምንድነው የሆነው ? በወቅቱ የአንድ መንደር ህዝብ አስተዳዳሪው የቱ እንደሚሆን ይመርጥ ነበር ። ከሁለቱ ድርጅቶች በየቱ መተዳደር ትፈልጋላችሁ ይባልና ውሳኔው ተግባራዊ ይደረጋል ። ወያኔ ካለ እኛ እንለቃለን ኢህአፓ ካሉ እነሱ ይለቃሉ ። ህዝቡ ተወካዩን እንዲመርጥ እናደርጋለን ። ታድያ ሁኔታዎች ለምን ተበላሹ ? በሁለቱ ድርጅቶች መካከል የተፈጠረው ነገር በኔ ደረጃ የሚገለጽ አይደለም እኔ ተራ ታጋይ ነበርኩ ። ከበለሳው ቡድን በኋላ ኢህዴን/ብአዴን ከሆኑት ማንን ታውቃለህ ? ያኔ አብረውን ከነበሩ ሰዎች እንደሰማሁት አርባጸጓር ላይ አቶ በረከት ስምኦን አጠገቤ እንደነበሩ ነግረውኛል ። ግን አንተዋወቅም ። አቶ በረከትም ከቤጌምድር ጋንታ መጥቶ ነበር ። ከደብተራው ጋር ከነበራችሁ ፍቅር የተነሳ ስትለያዩ ማስታወሻ ስጠኝ ብለኸው ለማስታወሻነት መሳሪያችሁን ተለዋውጣችኋል ። የደብተራው ማስታወሻ መሳሪያ የት ገባች ? ከደብተራው ጋር ለየት ያለ ፍቅር ነበረን ። በኔ ላይ ጥሩ እምነት ነበረው ።
ስለ አማኑኤል ጥሩ እንጂ መጥፎ ነገር አትንገሩኝ ይል እንደነበር አሁን በህይወት ያሉ አመራሮች ይነግሩኛል ። ስንለያይ ብረት ተለዋወጥን ። ወደ ሱዳን ስሄድ በኤርትራ በኩል ስለሆነ ለኤርትራ ድርጅት አስረከብት ። ሳስረክባት እውነቴን ነው እሱንም ያስረከብኩት ነው የመሰለኝ ። ኢህአፓ እና ኢህአሰ የተቆራኙ ወይም የሚናበቡ አይመስሉም ። ወታደራዊ ግዳጆቹ የተበጣጠሱ ናቸው ። ስለዚህ ጉዳይ ምን ትላለህ ? እኔ በማውቀው ደረጃ ያንቺን ጥያቄ መመለስ ይከብደኛል ። እኛ ዛሬ እዚህ ትሄዳላችሁ ስንባል እንሄዳለን ውጊያ ታካሂዳላችሁ ሲባል እንፈጽማለን ። ፓርቲው ሰራዊቱን ያዛል ሰራዊቱ ይፈጽማል በየክፍሉ የፓርቲ ወኪሎች አሉ ። በሰራዊቱ ውስጥ የነበረው የተማሩና ያልተማሩ አባላትን ልዩነት ንገረኝ ? እኛ የታዘዝነውን እንፈጽማለን ።
አንዳንድ የተማሩት እኛን የአመራር ቡችሎች እና ክሊኮች ይሉናል ። እኛ ስለፓርቲው ጠልቀን አናውቅም እነሱ ስለፓርቲው ድክመትና መፈረካከስ ያውቃሉ በዚህ መሀል መናበብ የለም ። ያኔ እነሱ ተስፋ መቁረጥ ውስጥ ናቸው እኛ ደግሞ ለምን የታዘዙትን አይፈጽሙም እንላለን ። እኛ ስላልተማርን ንቀውን ሳይሆን ውስጣችን የተለያየ ነገር ስለነበር ነው በአቅምም እንድናድግ ጥረት ይደረግ ነበር ። ለምሳሌ ጓድ ሽፈራው የሚል መጽሀፍ አስነብቦናል ። ኢህአፓ/ኢህአሰ ለምን ፈረሰ ? ብዙ ብቃት ያላቸው ለመስዋእትነት ዝግጁ የሆነ ሰራዊት ነበረው ። ድርጅቱ ለምን ፈረሰ በኔ አቅም አይመለስም ። ልዩነቶች እንደነበሩ እንሰማ ነበር ። እኛ በይፋ የተነገረን በ1970 ቢሆንም ችግሩ ከ1968 ጀምሮ የነበረ ነው ። ብርሃነመስቀል ከድርጅቱ ወጥቷል ይባል ነበር ። ያንን የፓርቲ አባሎች ያውቃሉ ።
እኛ ግን በሀሜት ደረጃ እንጂ በይፋ አልተነገረንም ። ድርጅቱ እየተከፋፈለ አንጃ ተብለው ታስረው የተገደሉ አሉ ። በጣም የምንወዳቸውና የምናከብራቸው መዝሙር በሽር ታሪኩ የተባሉ እና ሌሎችም ተገደሉ ። ብዙ ጓዶች በዚህ ላይ ቅሬታ ነበራቸው ። ከኤርትራና ከወያኔ ጋር የነበረን ግንኙነት መሻከር ተደማምረው ይመስለኛል ለመፍረስ የበቃው ። የአሲምባ ፍቅር ይቅርታ ጠይቀን አስቆምናቸውና እዚህ አካባቢ የሚኖር ሰው ብጠይቃችሁ ታውቃላችሁ ? አንደኛው ሰውዬ መሃመድ እባላለሁ እዚሁ አካባቢ ነው ሀገሬ እዚህ ወጣ ብሎ ይሄንን ጋራ ተሻግራችሁ ነው ። ማንን ፈልጋችሁ ነው ? ስሙን ታውቃላችሁ ? ይመር ንጉሴ የሚባል ሰው አልቸው ይመር ንጉሴ ? ወይ ወንድሜን ! ብለው ጭንቅላታቸውን ይዘው ማልቀስ ጀመሩ ። ልቤ ስንጥቅ አለ ።
የሆነውን መጠየቅ አስፈላጊ አልነበረም አውቄዋለሁ ። እውነቱን መቀበል ግን አልፈለግኩም ። ለመናገር መዘጋጀቴን ሳላውቀው ከአፌ ምነው ? የሚል ቃል ሲወጣ በጆሮዎቼ ተሰማኝ ። ይመር ንጉሴ እኮ ሞቷል ! እንዴት ሆኖ ? በቃ እንዴት እንደሆነ አላወቅንም የወያኔ ታጋዳዮችና በርካታ መሪዎች አውቅ ነበር ብዙዎቹን በአካል ሌሎቹን ደግሞ በዝናና በወሬ ደረጃ ስማቸውን ሰምቻለሁ መለስን ግን ያየሁትም ሆነ ስሙን የሰማሁት ለመጀመሪያ ጊዜ ነው ። መለስ የለበሰው የዘማቾች ካኪ ዩኒፎርም ሲሆን አንድ ቦርሳ ሙሉ መጽሃፍ ይዟል ። ሰውነቱ ጠንካራ ከመካከለኛ ሰው ትንሽ አጠር ያለ ቁመት ያለው ክብ ፊትና ንቁ አይኖች ያለው ሰው ነው ። መለስ ጨዋታና ቀልድ የሚያውቅ ሃለኛ ተከራካሪ በውይይት ጊዜ ፊቱን ቅጭም የሚያደርግና የሚመሰጥ እንደሆነ በዛን ቀን ቆይታችን አስተውያለሁ ። የምንከራከረው እኔና አስመሮም ከአንድ ወገን መለስ ደግሞ ብቻውን ስለነበር ውይታችን አድካሚ ሳይሆንበት አልቀረም ። እርሱ ግን እንዲህ በቀላሉ ደክሞት የሚተው ሰው አልነበረምና እኛን ለማሳመን ብዙ ደከመ ።
በመጨረሻም ከሀሳቡ መደጋገም በቀር አዲስ ነገር እያለቀብን ሲመጣ ብሬይን ወሸድ ስለሆናችሁ እናንተን ማሳመን አይቻልም አለ ። ጸጋዬ ደብተራውን በጣም ስለምወደው አሁን ጐንደር ከሄድኩ ላንገናኝ እንችላለንና አንተን ማስታወሻ የሚሆነኝ አንድ ነገር ስጠኝ አልኩት ። እሱም ሳቅ አለና ትንሽ ካሰበ በኋላ እንካ ጠመንጃዬን ልቀይርህና ማስታወሻ ይሆንልሃል ብሎ ሰጠኝ ። የእርሱን ወስጄ የእኔን ሰጠሁትና ተቃቅፈን ተሳሳምን ። ሁለቱም የክላሽን ኮቭ ጠመንጃዎች ነበሩ ምንም ልዩነት የላቸውም ። ቢያንስ አንዳንዴ ጠመንጃዬን ሳይ ግን እሱን ያስታውሰኛል ብዬ በጣም ደስ አለኝ ።
በጣም ግራ ገባኝ ከሴት አስተማሪዎች የምትቀበይው ወይም ደግሞ የምታመጪው ምን እቃ ነው ? ብዬ እንደገና ስጠይቃት ሳቀች ። አንተ አታውቀውም የሴት እቃ ነው አማኑኤል አለችና እንደገና አከታትላ አማኑኤል እኔ እኮ አሞኛል ። ቀኑን በሙሉ ያንተን ልብስ ለብሼ እንደዋልኩ ታውቅ የለ ። የእኔ ሱሪ ተበላሽቶ ስለነበር ለማጠብ ነበር የአንተን ለብሼ ወደ ወንዝ የወረድኩት ብትለኝም ችግሯን በትክክል አልተረዳሁትም ። ታዲያ ምንድን ነው የምናመጣው ? እቃው ሞዴስ ይባላል አለችኝ ። ሞዴስ ምንድነው ? ሞዴስ ሴቶች ብቻ የሚጠቀሙበት የሴት እቃ ነው ። ወንዶች ብዙም አታውቁትም አለችና ለአፍታ ያህል ስታስብ ቆየች ። ወንዶች እኮ እንደዚህ አይነት ነገር ስለማታውቁ ታድላችኋል በድምጿ ውስጥ ሀዘን ተሰማኝ ችግሩ ወይም ህመሟ ቀላል እንደሆነ ተረዳሁ ። ግን ምን እንዳመማት በትክክል አልተረዳሁም ። ሞዴስ የሚለውን ቃል ስሰማ ለመጀመሪያ ጊዜ ነበር ። አሁን ግን የሴት እቃ ከመሆኑ ሌላ ያሽልሻል ማለት ነው ?
