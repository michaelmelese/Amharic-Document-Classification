በአንዳንድ ትራፊክ ፖሊሶች ጐጂ ድርጊት መሞት ይብቃ !
በእቁብ ስም የሚሰበስቡት ገንዘብ ደመወዝ ነው የበረሃ አበል ?

ይህ እድሜው ከ14 አመት የማይበልጥ ልዩ የትምህርት ፍቅርና አቅም ያለው ህጻን የስራ ቦታ ነው መስቀል አደባባይ ። ከትምህርቱ ሰአቱ ውጪ ባለው ጊዜ ከጫማ ማሳመር ስራ የሚያገኛትን ገቢ እንደወትሮው ለ ራሱና ለአቅመ ደካማ እናቱ አንጀት መለጐሚያ እንዳትውል የሚያደርጋት ክስተት ተፈጠረ ። አንድ ሚኒባስ ተሳፋሪዎችን ጭኖ ከጊዮን ሆቴል ወደ መስቀል አደባባይ ይነጉዳል ። ለሌሎች አሽከርካሪዎች ቅድሚያ እንዲሰጥ የሚያስገድደውን የትራፊክ ምልክት ጥሶ ተፈተለከ ። ከለጋሃር ወደ መስቀል አደባባይ የሚጓዝ የከተማ አውቶብስ አለአግባብ ወደ መስመሩ የገባበትን ይህንን ሞገደኛ ሚኒባስ ላለመግጨት መሪውን ጠቅልሎ ወደ አደባባዩ ጥግ በጭንቀት አመራ ። ጥቂት የማይባሉ ላዳ ታክሲዎችን ገጭቶ 70 ሜትር ድረስ ተንሸራቶ ኤግዚቢሽን ማእከል መግቢያ ደረጃ ጋ ሲደርስ ቆመ ።
ከዚህ ሁሉ አደጋ መካከል ተአምር በሚባል ሁኔታ ሚኒባሱና አውቶብሱ ውስጥ የነበሩ ሰዎች ቀላል እና መካከለኛ ጉዳት ብቻ ደረሰባቸው ። ከመንገድ ውጪ የስራ ቦታው ላይ የነበረው ህጻን ግን በአውቶብሱ ጐማ ተዳምጦ ብርኩ ደቀቀ የአልጋ ቁረኛም ሆነ ። በሰሙት ነገር ልባቸው የደማው የህጻኑ ደንበኞች የሚኖርበትን ቤት አፈላልገው ለህክምና እና ለመቋቋሚያው ይሆነው ዘንድ ለህጻኑ ካሳና ድጋፍ ለማግኘት ጥረት ያደርጉ እንደነበር አውቃለሁ ። ለደረሰበት አደጋ ምንም አስተዋጽኦ የሌለው ታዳጊ አጭር ታሪክ እዚህ ላይ ተቋጨ ።
አንድ ወጣት የታክሲ ሹፌር የመኪናውን ማርሽ ወደኋላ አስገብቶ ብዙ ተሳፋሪና ታክሲ ከሚበዛበት የታክሲ መጫኛና ማውረጃ ስፍራ በጥድፊያ ለመውጣት ሲሞክር ታክሲ በመጠበቅ ላይ የነበረች ወጣትን በመኪናው ገፍትሮ በመጣሉ ክስ ቀርቦበት ምርመራ ተጀመረ ። በወጣቷ ላይ ምንም አካላዊ ጉዳት አለመድረሱ በህክምና ማስረጃ በመረጋገጡ በከሳሽና ተከሳሽ መካከል በተደረገ እርቅ እልባት አገኘ ። ሹፌሩም ከስህተቱ እና ካየው ውጣ ውረድ በመማሩ ዳግም ያለጥንቃቄ እንደሚነዳ ተገዝቶ ወደ ስራው ተመለሰ ።
ከዚህ አደጋ ሁለት ሳምንት በኋላ ወጣቷን ከገጨበት ቦታ በጥቂት መቶ ሜትሮች ርቀት ላይ ተሳፋሪ ጭኖ የሚበርበትን መስቀለኛ መንገድ በማቋረጥ ላይ የነበረ የ18 አመት ወጣትን በመኪናው ገጭቶ የእግረኛ ማቋረጫ መስመሩ ላይ ዘረረው ። ሹፌሩ ወደ ፖሊስ ጣቢያ ራሱን የሳተው ወጣት ወደ ሆስፒታል ተወሰዱ ። ከገባበት ሰመመን ነቅቶ የደረሰበትን ጉዳት ለማወቅ አድል ያላገኘው ወጣት ከጥቂት ቀናት በኋላ በሆስፒታል አልጋ ውስጥ ሳለ ህይወቱ አለፈች ። ሹፌሩ የቀረበበትን በቸልተኝነት የሰው መግደል ወንጀል ክስ ሲከታተል ቆይቶ ለፍርድ መቀጠሩን አስታውሳለሁ ። ቀድሞ ካደረሰው አደጋ አንዳችም ትምህርት ያልወሰደ ፍጹም ሃላፊነት የማይሰማው ሹፌር አጭር ታሪክ እዚህ ላይ ተቋጨ ።
አንጋፋው አየር መንገዳችን ካፈራቸው ምርጥ ወጣት አብራሪዎች አንዱ የሆነው ካፒቴን ትምህርቱን አጠናቆ በበረራ ስራ የተሰማራ ቢሆንም እናት አገሩ እውቀቱን እና ትጋቱን ለመጠቀም ወላጆቹም የልጃቸውን ስኬት ለማጣጣም እምብዛም አልታደሉም ። ከስራ መልስ ምሽቱን ሲዝናና አምሽቶ ተሽከርካሪውን እየነዳ ወደቤት በመመለስ ላይ ሳለ ዋናውን መንገድ ስቶ ለግንባታ በተገለበጠ ጠጠር አልያም አሸዋ ላይ በመውጣቱ መኪናው ተገለበጠ ። ክቡር ህይወቱም በአደጋው ምክንያት አለፈች ። መኪና ከማሽከርከሩ በፊት ሊወሰዱ የሚገባቸውን ጥንቃቄዎች ባለማከናወኑ ህይወቱን በማጣቱ በቤተሰቦቹ ላይ የሀዘን ከል የወረደ ወጣት አጭር ታሪክ በዚህ ተቋጨ ።
እነዚህን እና መሰል የትራፊክ አደጋ ዜናዎችን መመልከት ማዳመጥ ማንበብ ወዘተ ከደማችን ጋር የተዋሀደ ይመስለኛል ። ለዚህም አንዱ ማረጋገጫ ከአመታት በፊት ኮልፌ አካባቢ በደረሰ የትራፊክ አደጋ የደረሰው ዘግናኝ እልቂትም ሆነ በቅርቡ ዘነበ ወርቅ አካባቢ ገደል ውስጥ ተገልብጦ ከፍተኛ አደጋ ያስከተለው የአንበሳ የከተማ አውቶብስ አደጋ የደረሱት በሰለጠኑ አገራት ቢሆን ብሄራዊ ወይም ከተማ አቀፍ የሃዘን ቀን ሊያሳውጁ የሚችሉ መሆናቸው ነው ብዬ አስባለሁ ።
የትራፊክ አደጋ እያስከተለ ያለውን ማህበራዊና ኢኮኖሚያዊ ጉዳትና ክስረት እንባና ሳግ እየተናነቃቸው ለረዥም አመታት ሲገልጹልን በነበሩት ነፍስ-ሄር ሳጅን ዳንኤል እግር የተተኩት ረዳት ኢንስፔክተር አሰፋ መዝገቡ የአደጋው መበራከት አሰቃቂነቱ እና አሁንም ድረስ ከአሽከርካሪዎችም ሆነ ከእግረኞች የሚፈለገው ለውጥ በሚፈለገው መጠን አለመምጣቱ እያስቆጫቸው በተመሳሳይ ስሜት ዘወትር ተለወጡ ይሉናል ። ለዚህም ምስጋና ሊቸራቸው ይገባል ።
በአገር አቀፍም ሆነ በክልል ደረጃ በሚሰራጩ የቴሌቪዥንና የሬዲዮ የመንገድ ደህንነት ዘጋባዎች የትራፊክ አደጋ መንስኤዎች ናቸው ተብለው በአብዛኛውን የሚጠቀሱ ነጥቦች አሉ የአሽከርካሪ ጥፋት የተሽከርካሪ የቴክኒክ ብቃት ማነስ የእግረኛ የጥንቃቄ ጉድለት እና ከመንገድ ጋር የተያያዙ ችግሮች ። ከዚህ ሁሉ ጐልቶ የሚታየው የአሽከርካሪ ጥፋት ነው ። የዛሬው ጽሁፌ ርእሰ ጉዳይም አይነኬ ከሆኑት ጉዳዬች አንዱ ስለሆነው ነው እየገደሉን ስላሉ አንዳንድ የትራፊክ ፖሊሶች ጐጂ ድርጊቶች ።
3ኛው የትራፊክ አደጋ ሳምንት ከሚያዚያ 06 ቀን ጀምሮ በተለያዩ መርሀ-ግብሮች እየተከበረ ከመሆኑ አንጻር ይህንን አይነኬ ሃሳብ በማንሳት የትራፊክ አደጋን ዘርፈ ብዙ ጉዳቶች ለመቀነስ የሚደረገውን ጥረት ለማገዝ በማሰቤ የግል ምልከታዬን እነሆ ።

ማሳያ አንድ ትርፍ ሰው መጫን ።
አንድ ተሽከርካሪ ከመጫን አቅሙ በላይ ሰው ወይም እቃ ከጫነ እንደ ፍሬን እና ጐማ ያሉ የተሽከርካሪው አካላት ስራቸውን በአግባቡ ማከናወን ስለማይችሉ ተሸከርካሪው ለአደጋ የመጋለጥ እንድሉ ከፍተኛ መሆኑን የዘርፉ ባለሙያዎች ይገልጻሉ ። ለዚህ ችግር ተጋላጭ ከሆኑት ተሽከርካሪዎች ውስጥ የህዝብ ማመላለሻ ሚኒባሶችና ሌሎች የህዝብ ማጓጓዣ ተሽከርካሪዎች ግንባር ቀደሞቹ እንደሆኑ ሲገለጽ በተደጋጋሚ እንሰማለን ።
የህዝብ ማመላለሻዎች ትርፍ የሚጭኑበት ዋነኛ ምክንያት ብዙ ሰው በመጫን የገንዘብ ጥቅማቸውን ከፍ ማድረግ እንደሆነ መገመት ባይከብድም ከሀዋሳ አዲስ አበባ ከአዲስ አበባ በዝዋይ በኩል ቡታጅራ ከባህርዳር አዲስ አበባ ከሻሸመኔ ሶዶ ከመቀሌ አክሱም ከአዳማ አዋሽ አርባ ባደረግቸው ጉዞዎች ስለጉዳዩ የጠይቅቸው ሹፌሮች የሰጡኝ መልስ ትርፍ የሚጭኑበት ሌላም ምክንያት እንዳላቸው ያስገነዝባል ። ብዙዎቹን የሚያስማማው መልስ የመጀመሪያው ሲሆን አጠቃላይ ሀሳባቸው በግርድፉ የሚከተለውን ይመስላል ።
ምክንያት አንድ ለምሳሌ አንድ ሹፌር በሰው 25.00 ብር በሚከፈልበት መስመር አራት ትርፍ ተሳፋሪ ቢጭን 100.00 ብር ያገኛል ። ከዚህ ብር የተወሰነውን ለሚያስቆመው ትራፊክ ቢያካፍል ቀሪዋን ለኪሱ ከማድረጉ ባሻገር በዛው ቀን ትርፍ ጭኖ ሲሄድ እንዳይቀጣ ከትራፊኩ ጋር ደንበኝነትን መመስረቻ ስለሚሆነው የቀን ገቢውን ከፍ ያደርገዋል ።
ምክንያት ሁለት አንድ ሹፌር በሚሰራበት መስመር በሚገኙ ሆቴሎች ግሮሰሪዎች ወይም ሱቆች ውስጥ እቁብ ጥሎ ስሙን ካስመዘገበ በዛ መስመር የሚገኙ የእቁቡ አደራጅ ትራፊኮች ትርፍ ቢጭንም ታርጋውን ከሩቅ በማየት ብቻ ሳይቀጡ ያሳልፉታል ። ብቻ ከሱ የሚጠበቀው እቁቡን ሳያቋርጥ መጣል ነው ።
እቁብ በሹፌሮቹ ቋንቋ አንዳንድ የትራፊክ ፖሊሶች በቡድን እና በግል ተደራጅተው በእቁብ ስም በወኪሎቻቸው አማካኝነት የሚሰበስቡት ግብር መሆኑ ነው ።
ምክንያት ሶስት በዚህ መስመር የሚሰራ ሹፌር እቁብ የማይጥል ወይም በሹፌሮቹ ቋንቋ የማይገባላቸው የማይወርድላቸው ከሆነ የእቁቡ አደራጅ ትራፊኮች እየተቀባበሉ በረሃ መሀል አለአግባብ የመኪናህን ጥሩንባ በተከለከለ ቦታ ነፋህ ወይም በጠራራ ክረምት ዝናብ መጥረጊያህ አይሰራም ብለው የክስ ወረቀት ይሰጡታል ። አልያም ትክክለኛ ስለመሆኑ አንዳችም የሚያጠራጥር ነገር የሌለበትን መንጃ ፍቃድ ሀሰተኛ ሳይሆን አይቀርም በማለት ወደ ፖሊስ ጣቢያ ይወስዱታል ። ስለዚህ ምርጫው ሁለት ነው እቁብ መጣል ወይም ስራውን ማቆም ።
ስራውን ማቆም ስለማይታሰብ እቁብ ይጥላል ። እቁብ ከጣለ ደግሞ አሁንም በሹፌሮቹ ቋንቋ ዘጭ አድርጐ ይጓዛል ።
ምክንያት አራት አስተውላችሁ ከሆነ ትራፊክ አስቁሞ መንጃ ፍቃድ ሲጠይቃቸው የመኪናውን የባለቤትነት ማረጋገጫ ደብተር ተሽከርካሪዎች ናቸው ዘጭ አድርገው ሰው የሚጭኑ ።
መደምደሚያ አንድ ።
ከላይ ያየናቸው እና በቦታ ውስንነት ያልገለጽቸው ሌሎች ምክንያቶች ሲጠቃለሉ ሙሰኛ ትራፊክ ፖሊሶች በመኖራቸው ምክንያት ሹፌሮች ትርፍ ሰው ለመጫን ይደፋፈራሉ ይበረታታሉ ወይም ይገፋፋሉ የሚል መደምደሚያ ላይ ያደርሱናል ። ትርፍ መጫናቸው ደግሞ የተሽከርካሪውን ለአደጋ የመጋለጥ እድል ከፍ ማድረጉ አይቀሬ ነው ።


