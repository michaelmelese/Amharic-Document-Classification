እንደ መግቢያ ።
እንደ መግቢያ ።
ነቢይ መኮንን ።

ምነው ዛሬ እንባዬ ለሰው ሳይታይ ይወርዳል ።
ምነው ዛሬስ ልቅሶዬ ሰው አይሰማው ሙሾ ሆኗል ።
ምን ታላቅ ሰው ሙቶብኝ ነው ።
እንዲህ ድምጼ ድምጹን ያጣው ?
ጋሽ አብይ !
ጋሽ አብይኮ ሰው ነበር ከሰውም ሰው የቅን ማማ ።
የረቂቅ ተምሳሌት በላይ እጹብ ምስል የነብስ አርማ ።
እሱስ አእምሮውን አዞ ማወቅ ያለበትን አውቋል ።
ሳያውቅ ዱታው ዘራፍ የሚል ባገሬ ስንት አብይ ሞልቷል !
ከዚህ በላይ እርግማን አለ ? በአገር ላይ አለመታደል ?
ይህ ነው መሰል ያስለቀሰኝ ።
ድምጽ አልባ እዬዬ ያስቃኘኝ ?
ነበር አይባልም እሱ !
ጋሽ አቢይ !
ሰፊ ነው የእውቀት አትሮንሱ ።
ነበር አይባልም እሱ !
አለ ም ቢባል ተራ አለ አደል ።
ፈልጉለት ሌላ እጹብ ቃል ።
ጥበብ ነው ጥሩሩ ልብሱ ።
ነበር አይባልም እሱ ።
ሌላ የነጻነት እኩል ገድል አከል ቃል አስሉ ።
ነበር አይባልም እሱ !
አለ ም ቢባል ተራ አለ አደል ።
ፈልጉ ሌላ ህያው ቃል !
ከህይወት ከራሱ እሚሻል !
እናም ቢሞት ሞተ አትበሉ ።
ለእሱ ሞተ አይደለም ቃሉ ።
ልዩ ኑሮ ኖሮ ኖሮ ።
ልዩ ጥበብ ፈጥሮ አፋጥሮ ።
አልፎ ሄደ በሉ እንግዲህ እራሱን በእውቀት አኑሮ ።
እንደአየር ሃይል ባየር በሮ ።
እንደጠቢብ ፊልም ፈጥሮ ።
እንደኮሙኒኬሽን ሰው የየክህሎቱን ቸሮ ።
የልባም አዋቂን ገድል ፈጽሞና አስከብሮ ።
እራሱን አውርሶን ሄዷል የልካችንን ቀምሮ !
እውነት እንበል ካልን ።
እንደማንም መሞትማ ለማንስ ምኑ ያቅታል ።
እንደምንም መኖርማ ለማንስ ምኑ ይሳናል ።
ሰው ሆነን ሰው ሆነን መሞት የባጀን ለታ ነው ጭንቁ ።
እንደጋሽ አቢይ ሰው ፈጥሮ ማለፍ ነው የልባም ሳቁ !
ሞተ ካፋችን አይውጣ ።
ሞትማ እውቀት አይገልም ።
ምስጥ ጥበብ አያኝክም ።
የዘለአለም ነው ስሪቱ ።
አትሮንስ አይቆረጠምም !


ከትቢያ ወደ ትቢያማ ብሎ ሀረግ ለሱ የለም ።
እንደ አቢይ ላለው አይሰራም !
ሰፊ ነው የሊቅ አድማሱ ።
አየር ሃይል ህዋ ፈረሱ ።
ኪነ ፊልም ጥበብ ግላሱ ።
የሀዋርድ አዋጅ መለከት የጥቁር ድምጽ ምስል ቅርሱ ።
ነበር አይባልም እሱ ነውም ያንሳል ቃለ ግሱ ።
አይለካም ወርደ አትሮንሱ !
ዩኒቨርስ በሰው ቢመሰል አቢይ ነበር የምድር ዋሱ ።
ነቢብ ገቢር ውቂያኖሱ !
ፒያኖ ማእጠንት መቅደሱ ።
ኮንጋና ጀምቤ ከበሮ የካሪቢያን ዳሱ ።
የፎርት ዋሺንግተን ጀማ የሙዚቃ ደቦ ምሱ ።
የሰው ፍቅሩ የሰው ሱሱ ።
ምን ቃል ይበቃዋል ለሱ ?
እልፍ ነውና መለኪያው ።
ስውር ነውና ሚዛኑ ።
ሳይለይ አበባ እሳቱ ።
አይሞላምና ቋቱ ።
ለዚህ ነው ታላቅ ሰው ሲሞት ።
ጸሀይ እንባዋ እሚያጥራት ።
ከምድር ምህዋሯን እምትስት ።
ፍጥረታት ጉዞ እሚገቱት ።
ላም መታለብ የምታቆም ።
ወፍም መዘመር እምትሰንፍ ።
ሲሰሙ ነው የሊቅ ማለፍ ።
ሲዘጋ ነው የእውቀት ደጃፍ !
ጋሽ አብዬ የዘር ግንዱ የአገር ፍቅር ።
የእናት ኢትዮጵያ አፈር መከር ።
የእሱም ጥሪ ሆኖ ይሄው ።
በእናቱ መሬት አየነው !
ያም ሆኖ ነበር አይባል ኗሪም ቢባል ነገ አይበቃው ።
የፓን አፍሪካው ነጋሪት ገና የመጪ ድምጽ ነው !
ጋሽ አቢይ !
ለፕሮፌሰር አቢይ ፎርድ ።
ግንቦት 8 2010 ።
