ነሀሴ ፲፫ ቀን ፳፻፰ አ.ም ።
ጌታችን መድሀኒታችን ኢየሱስ ክርስቶስ በደብረ ታቦር ብርሃነ መለኮቱን ክብረ መንግስቱን መግለጡን በማሰብ በየአመቱ ነሀሴ ፲፫ ቀን በአሉ ይከበራል ። ይህ በአል በኢትዮጵያ ኦርቶዶክስ ተዋህዶ ቤተ ክርስቲያን ምእመናን ዘንድ ቡሄ በመባል ይታወቃል ።
ቡሄ ማለት መላጣ ገላጣ ማለት ነው ። በአገራችን ክረምቱ አፈናው ተወግዶ የብርሃን ወገግታ የሚታይበት በዚሁ በአል አካባቢ ስለሆነ ቡሄ እንደ ተባለ ይገመታል ። ጌታችን ብርሃነ መለኮቱን የገለጠበት ብርሃን የታየበት ድምጸ መለኮት የተሰማበትና ችቦ የሚበራበት እለት ስለ ሆነ ደብረ ታቦር የብርሃን ወይም የቡሄ በአል ይባላል ።
ቡሄ ሲመጣ የክረምቱ ጨለማነት አልፎ ወደ ብርሃን ወደ ጥቢ የሚያመራበት ወደ መጸው የሚገባበት ወገግታ የሚታይበት ሰማይ ከጭጋጋማነት ወደ ብሩህነት የሚለወጥበት የሚሸጋገርበት ወቅት በመሆኑ ከቡሄ በኋላ የጠነከረ ክረምት አይኖርም ። ቡሄ ከዋለ የለም ክረምት ዶሮ ከጮኸ የለም ሌሊት እንዲሉ ። በአንዳንድ የአገራችን አካባቢዎች የቡሄ እለት ማታ ምእመናን ችቦ ያበራሉ ። ይህም በደብረ ታቦር ለታየው ብርሃነ መለኮት ምሳሌ ነው ።
ህጻናቱ ይህ በአል ከመድረሱ በፊት ቀደም ብለው ጅራፍ ሲገምዱና ሲያጮሁ ህጻናት በየቤቱ እየዞሩ ቡሄ ና በሉ ቡሄ በሉ ። ቡሄ መጣ ያ መላጣ ቅቤ ቀቡት እንዳይነጣ ። እያሉ ይጫወታሉ ። ቡሄ ያሉት ዳቦውን ነው ። በዚህ ጊዜ እናቶች ካዘጋጁት ዳቦ እያነሱ ይሰጧቸዋል ።
ጌታችን ብርሃነ መለኮቱን በገለጠበት እለት እረኞች ከብርሃኑ የተነሳ እየተገረሙና እየተደነቁ ወደ ቤት አልተመለሱም ነበር ። የልጆቹን መዘግየት ያዩ ወላጆች ችቦ አብርተውና ዳቦ ይዘው ፍለጋ ወጥተዋል ። ቡሄ ለሚሉ ልጆች ሙልሙል ዳቦ የሚሰጠውና ችቦ የሚበራው ከዚህ በመነሳት ነው ። ልጆችም ዳቧቸውን እየገመጡ ጅራፍ ሲገርፉ ይውላሉ ። የጅራፉ መጮህ የድምጸ መለኮት ጅራፉ ሲጮህ ማስደንገጡ ነቢያትና ሀዋርያት በድምጸ መለኮት መደንገጣቸውንና መውደቃቸውን ያስታውሳል ።
በተጨማሪም ለክርስትና ልጅ ለአማች ለምራት ለዘመድ አዝማድ ሁሉ የቡሄ ዳቦ ይሰጣል ።
ደብረ ታቦር ወይም ቡሄ በአብነት ተማሪዎች ስለ ደብረ ታቦር እያሉ እህል ጌሾ ከምእመናን በመለመንና ገንዘብ በማዋጣት ጠላውን ጠምቀው ዳቦውን ጋግረው ቆሎውን ቆልተው ለደብረ ታቦር እለት ሊያስቀድሱ የመጡትን ምእመናን በመጋበዝ በታላቅ ድምቀት ያከብራሉ ።
መምህረ ሀዋርያት ኢየሱስ ክርስቶስ ሶስቱን ተማሪዎቹን ጴጥሮስን ያእቆብንና ዮሀንስን ይዞ በደብረ ታቦር ምስጢር መግለጡን በማስታዎስ የአብነት ተማሪዎች ከመምህራቸው ጋር በመሆን በአለ ደብረ ታቦርን ያከብራሉ ስሙን ይጠራሉ ። ይህም እስከ አሁን ድረስ በትምህርት ቤቶች የሚሰራበት ነባር ትውፊት ነው ።

ነገር ግን በአንድ አካባቢዎች በተለይ በከተማ ዙሪያ በአለ ደብረ ታቦር ሃይማኖታዊ ትውፊቱን የለቀቀ ይመስላል ። ለዚህም ልጆች የሚጫወቱበት መዝሙር ግጥሙና ዜማው አለማዊ መለእክት የሚበዛበት መሆኑ በወቅቱ ችቦ ከማብራት ይልቅ ርችት መተኮሱና በየመጠጥ ቤቱ እየሰከሩ መጮሁ ወዘተ የበአሉን መንፈሳዊ ትውፊት ከሚያደበዝዙ ተግባራት መካከል የሚጠቀሱ ናቸው ። ከዚሁ ሁሉ ጋርም በዚህ በአል ገንዘብ ለመሰብሰብ ብቻ የሚሽቀዳደሙ ነገር ግን የበአሉን ታሪካዊ አመጣጥ የማያዉቁ ልጆችም ጥቂቶች አይደሉም ።
ስለዚህ ወላጆች ለልጆቻቸው የበአለ ደብረ ታቦርን መንፈሳዊነት የመዝሙሮቹን ያሬዳዊነትና አከባበሩን ከቤተ ክርስቲያን መምህራን በመጠየቅ ማስተማር ልጆችም ከወላጆች ወይም ከመምህራን በመጠየቅ የበአሉን አከባበር መረዳትና የዚህን በአል መንፈሳዊ ትውፊት ሳይበረዝ ለትውልድ ማስተላለፍ ተገቢ ነው እንላለን ።
በመጨረሻም በቡሄ በአል ድምጽህን ሰማና በብሩህ ደመና የቡሄው ብርሃን ለእኛ በራልን የሚለውንና ይህን የሚመስሉ መንፈሳውያን መዝሙራትን እየዘመሩ በየቤቱ በመዞር የሚያገኙትን ዳቦና ገንዘብ ለነዳያንና ለቤተ ክርስቲያን የሚሰጡ ልጆችን ማበረታታትና አርአያነታቸውን መከተል ይኖርብናል መልእክታችን ነው ።
ወስብሀት ለእግዚአብሄር ።

መጽሀፈ ታሪክ ወግስ መ/ር አፈወርቅ ተክሌ ፳፻፭ አ.ም ገጽ ፫፻፲፭-፫፻፲፯ ።
የኢትዮጵያ ኦርቶዶክስ ተዋህዶ ቤተ ክርስቲያን ታሪክ ብጹእ አቡነ ጐርጐርዮስ ካልእ ፳፻፯ አ.ም ገጽ ፻፲፩ ።
