መምህር ቢትወደድ ወርቁ ።
መንፈስ ቅዱስ ማን ነው ? ለሚለው ጥያቄ ብዙዎች የተለያየ ግንዛቤ አላቸው ። አንዳንድ ሰዎች እንደ ረቂቅ ሃይል ይመለከቱታል ። ሌሎች ደግሞ እግዚአብሄር ክርስቶስ ለደቀመዛሙርቱ የገለጠውና ማንነት የሌለው ሃይል እንደሆነ ይረዳሉ ። መጽሀፍ ቅዱስ ግን መንፈስ ቅዱስ እግዚአብሄር እንደሆነ ያውጃል ። ከዚህ በተጨማሪም አእምሮ ያለው ማንነት ስሜትና ፈቃድ ያለው መለኮታዊ አካል እንደሆነ ይነግረናል ። ቅዱስ ባስልዮስ እኔ እግዚአብሄር በምልበት ጊዜ አብ ወልድ መንፈስ ቅዱስ ማለቴ ነው ብሎ እንደተናገረው እግዚአብሄር የሚለው ስም የስላሴ መጠሪያ ነው ። የአብ የወልድ እስትንፋሳቸው የሆነ መንፈስ ቅዱስም ከአብ ከወልድ ጋር በእሪና በፍጹም መተካከል ያለ ነውና እግዚአብሄር መሆኑን እንመሰክራለን ። ይህውም የቅዱሳን ነቢያት ሀዋርያትና መምህራን ትምህርት ምስክር ነው ።
ነቢዩ ኢሳይያስ ንጉሱ በራእዩ ኦዝያን በሞተበት አመት እግዚአብሄርን በረጅምና ከፍ ባለ ዙፋን ላይ ተቀምጦ እንዳየው ሱራፌልም በሁለት ክንፎቻቸው ፊታቸውን በሁለት ክንፎቻቸው እግሮቻቸውን እየሸፈኑ በሁለት ክንፎቻቸውም ከጽንፍ ጽንፍ እየበረሩና አንዱም ለአንዱ ቅዱስ ቅዱስ ቅዱስ የሰራዊት ጌታ እግዚአብሄር ምድር ሁሉ በቸርነትህ ተሞልታለች እያሉ እንደሚያመሰግኑት ነግሮናል ። ሊቃውንቱ ሱራፌል ቅዱስ ቅዱስ ቅዱስ ብለው ያመሰገኑበትን ምስጢር ሲያብራሩ ቅዱስ የሚለው ቃል አለመለወጡ ሶስቱ አካላት በባህርይ በህልውና በስልጣን በአገዛዝና በመሳሰለው አንድ መሆናቸው ሳይለወጥ ሶስት መሆኑ የእግዚአብሄርን የአካል ሶስትነት የሚገልጥ መሆኑን ያስረዳሉ ።
ዳግመኛም ነቢዩ ኢሳይያስ በምእራፍ ፮ ቁጥር ፱ ላይ የጌታንም ድምጽ ማንን እልካለሁ ? ማንስ ይሄድልናል ? ሲል ሰማሁ ይላል ። ተናጋሪው ጌታ እግዚአብሄር ማንን እልካለሁ ? ማለቱ ባህርያዊ አንድነቱን ማንስ ይሄድልናል ? ብሎም ሶስትነቱን ገልጧል ። ነቢዩ ማንን እልካለሁ ? ማንስ ይሄድልናል ? ብሎ እግዚአብሄር ለተናገረው ነገር እኔን ላከኝ ካለው በኋላ በረጅምና ከፍ ባለ ዙፋን ተቀምጦ የተገለጠለት እግዚአብሄር ሂድና ይህን ህዝብ መስማትን ትሰማላችሁ አታስተውሉም ማየትንም ታያላችሁ አትመለከቱም በላቸው አለኝ በማለት ተናገረ ። ቅዱስ ዮሀንስ በወንጌሉና ቅዱስ ጳውሎስ በመልእክቱ መንፈስ ቅዱስ እግዚአብሄር መሆኑን በግልጥ መስክረዋል ።
መንፈስ ቅዱስ እግዚአብሄር የመሆኑ እውነታ በብዙ ቅዱሳት መጽሀፍት ውስጥ በግልጽ ተነግሮአል ። ቅዱስ ጴጥሮስ ሀናንያ ለምን እንደዋሸ ሲጠይቀው ሀናንያ ሆይ መንፈስ ቅዱስን ታታልልና ከመሬቱ ሽያጭ ታስቀር ዘንድ ሰይጣን ስለምን በልብህ ሞላ ? ሳትሸጠው የአንተ አልነበረምን ? ከሸጥከውስ በኋላ በስልጣንህ አልነበረምን ? ይህንን ነገር በልብህ ስለምን አሰብህ ? እግዚአብሄርን እንጂ ሰውን አልዋሸህም አለው ይለናል ። እንግዲህ ከዚህ ሃይለ ቃል ሀናንያ እግዚአብሄርን እንጂ ሰውን እንዳልዋሸ ይህ ደግሞ መንፈስ ቅዱስ እግዚአብሄር እንደሆነ በግልጽ እንረዳለን ።
ከዚህ በተጨማሪም ቅዱስ ዳዊት በመዝሙሩ አቤቱ ከመንፈስህ ወዴት እሄዳለሁ ? ከፊትህስ ወዴት እሸሻለሁ ? ወደ ሰማይ ብወጣ አንተ በዚያ አለህ ወደ ሲኦልም ብወርድ በዚያ አለህ ። በማለት ተናግሯል ። ይህ ደግሞ በሰማይ በምድርም በጠፈርም በጥልቁም ምሉእ ሆኖ መገኘት የእግዚአብሄር መለኮታዊ ባህርዩ ስለሆነ መንፈስ ቅዱስ በሁሉም ስፍራ የሚገኝ ፍጹም ምሉእ አምላክ መሆኑን ቅዱስ ዳዊት በመዝሙሩ ይነግረናል መንፈስ ቅዱስ እግዚአብሄር ነው ።
ጻድቁ ኢዮብም በመንፈስ ቅዱስ መሪነት የእግዚአብሄር መንፈስ ፈጠረኝ ሁሉን የሚችል የአምላክ እስትንፋስ ህይወትን ሰጠኝ እንደዚሁም በመንፈሱ ሰማያት ውበትን አገኙ በማለት ደጋግሞ መናገሩ እግዚአብሄር መንፈስ ቅዱስ ፈጣሪ መሆኑን ያስረዳል ። እነዚህ ሃይለ ቃላት የሚያስረዱን መንፈስ ቅዱስ ፈጣሪ ሁሉን ቻይና የአምላክ እስትንፋሳቸው መሆኑን ነው ።
እግዚአብሄር አካላዊም ነው ። ነገር ግን እንደፍጡራን አካል በሰው ልጅ ልቡና የሚመረመር አይደለም ።
ሀዋርያው ቅዱስ ጳውሎስም ለመንፈስ ልጁ ለጢሞቴዎስ በላከው መልእክቱ መንፈስ ቅዱስ አካላዊ በመሆኑ የአካል ክፍል በሆነው አንደበቱ እየተናገረ እንዲህ ሲል መስክሯል መንፈስ ግን በግልጥ በኋለኞቹ ዘመናት አንዳንዶች የሚያስቱ መናፍስትንና በውሸተኞች ግብዝነት የተሰጠውን የአጋንንት ትምህርት እያደመጡ ሃይማኖትን ይክዳሉ ይላል ።
አካላዊ ቃል ወልደ እግዚአብሄር ኢየሱስ ክርስቶስ ክብር ይግባውና መንፈስ ቅዱስ የሚሰርጸው ከአብ ብቻ እንደሆነ ዳሩ ግን እኔ ከአብ ዘንድ የምልክላችሁ አጽናኝ እርሱም ከአብ የሚወጣ የእውነት መንፈስ በመጣ ጊዜ እርሱ ስለእኔ ይመሰክራል በማለት ለቅዱሳን ሀዋርያት አስቀድሞ ነግሮአቸዋል ። ሃይማኖታቸው የቀናች ሶስት መቶ አስራ ስምንቱ ሊቃውንትም በጉባኤ ኒቅያ መቶ ሃምሳው ሊቃውንት በጉባኤ ቁስጥንጥንያ ጌታችን በወንጌል ያስተማረውን ትምህርት መሰረት አድርገው በጸሎተ ሃይማኖት ወነአምን በመንፈስ ቅዱስ ዘሰረጸ እም አብ ንስግድ ሎቱ ወንሰብሆ ምስለ አብ ወወልድ ዘነበበ በነቢያት በመንፈስ ቅዱስ እናምናለን እርሱም ጌታ ህይወትን የሚሰጥ ከአብ የሰረጸ ከአብና ከወልድ ጋር በአንድነት እንሰግድለታለን እናመሰግነዋለን እርሱም በነቢያት አድሮ የተናገረ ነው ብለው አውጀዋል ።
እግዚአብሄር መንፈስ ቅዱስ ባለበት ስፍራ ሁሉ አርነት አለ ። የጌታ መንፈስ ባለበት በዚያ አርነት አለ ተብሎ እንደተጻፈ አርነቱም ከዲያብሎስ አገዛዝ ከሰይጣናዊ አሰራር ከሃጢአትና ከስጋ ፈቃድ ሁሉ ነው ።
የጸጋ ሁሉ ባለቤት ፈጣሪ ፍጡራን አምጻኤ አለማት እግዚአብሄር መንፈስ ቅዱስ በቸርነቱ ለክብርና ለመንግስተ ሰማያት ያብቃን አሜን !
