
፩ መግቢያ ።
በኦርቶዶክሳዊት ተዋህዶ ቤተ ክርስቲያን ስርአት መሰረት የእምነቱ ተከታዮች ሁሉ እንዲጾሟቸው መጀመሪያቸውና መጨረሻቸው ተቀምሮ ጊዜና ወቅት ተወስኖላቸው የተደነገጉ ሰባት የአዋጅ አጽዋማት አሉ ።
እነዚህም አጽዋማት በሀዋርያት ሲጾሙ የቆዩና ሊቃውንተ ቤተ ክርስቲያን በቀኖና መጻህፍት የአጿጿም ስርአታቸውን የሰሩላቸው ናቸው ። ከእነዚህም ሰባት አጽዋማት አንዱና ዋናዉ አቢይ ጾም ነው ። ይህ ጾም ክብር ምስጋና ይግባዉና ጌታችንና መድሃኒታችን ኢየሱስ ክርስቶስ ከተጠመቀ በኋላ ፵ መአልትና ፵ ሌሊት ከቆመ ሳያርፍ ከዘረጋ ሳያጥፍ በትህርምት የጾመዉ ጾም በመሆኑ አቢይ ተብሏል ። ማቴ ፬ ፩ ። እኛም አምላካችን የጾመዉን ጾም ለማስታወስ በረከቱን ለማግኘት እርሱን አርአያ አድርገን የስጋ ፈቃዳችንን ለነፍስ ፈቃዳችን ለማስገዛት እንጾመዋለን ። በዚህ ጾም ከተድላና ከደስታ ወገን ማናቸውንም ማድረግ እንዳይገባና ሁሉም ጿሚ ከስጋዊ ነገር መጠበቅና መጠንቀቅ እንደሚገባዉ ተጽፏል ። አቢይ ጾም አምላካችንና መድሃኒታችን ኢየሱስ ክርስቶስ ስለ ድህነተ አለም የተቀበለዉን መከራ በማሰብ የምናዝንበት በቸርነቱ በሰጠን ሃይል መንፈሳዊ ከሰይጣንና ከፈቃደ ስጋ ጋር የምንጋደልበት እኛ በበደልን እርሱ ክሶ እንዳዳነን በማዘከር ደግሞ ወደ ሃጢአት ላለመመለስ ቃል የምንገባበት አብነት ሊሆነን ከኖረልን ህይወትና ከሰራልን ህግ የምንማርበትና ለቅዱስ ቁርባን የምንዘጋጅበት እጅግ የከበረ ወቅት ነው ። እነዚህ የጾም እለታት ለሌሎች ጊዜያት ስንቅ የምንይዝባቸውና ተኩላ ከሆነው ሰይጣን የምንጠነቀቅባቸዉ መሆናችዉም በአመቱ ዉስጥ ከሚኖሩት ቀናት ሁሉ ልዩ ያደርጋቸዋል ።

ቅዱስ ያሬድ በጾመ ድጓው በአቢይ ጾም ለሚገኙት ሰንበታት ሁሉ የተለየ መዝሙር ሰርቶላቸዋል ። ሰንበታቱም በመዝሙሩ ስም ዘወረደ ቅድስት ምኩራብ መጻጉእ ደብረ ዘይት ገብር ሄር ኒቆዲሞስና ሆሳእና በመባል ይጠራሉ ። እነዚህም የእረፍትና የበረከት እለታት በመሆናቸው ከሃጢያት ስራ ተለይተን በእግዚአብሄር ቃል በጸሎትና በዝማሬ ተግተን ለቅዱስ እግዚአብሄር ምስጋና የምናቀርብባቸዉ ናቸው ። በዚህ ሳምንት የሚገኘው እሁድ ኒቆዲሞስ ይባላል ። ስለዚህም በዚህ ጽሁፍ ስለ ኒቆዲሞስ ከብዙው ከፍለን ከረጅሙ አሳጥረን ለማየት እንሞክራለን ። እርሱም የአቢይ ጾም ሰባተኛ ሳምንት ሲሆን በእለቱ የሚነበበዉ የወንጌል ክፍል ዮሀንስ ወንጌል ምእራፍ ሶስት ነዉ ።
፪ ኒቆዲሞስ ማን ነዉ ?
ኒቆዲሞስ ቃሉ የግሪክ ሲሆን ድል ማድረግን ወይም አሸናፊነትን ያመለክታል ኒቆዲሞስ ፈሪሳዊ ከአይሁድ አለቆችና መምህራና አንዱ ነው ። በወንጌለ ዮሀንስ ምእራፍ ሶስት ከፈሪሳውያን ወገን የአይሁድ አለቃ የሆነ ኒቆዲሞስ የተባለ አንድ ሰው እንደነበረና እርሱም በሌሊት ወደ ጌታችን መጥቶ እንደተማረ ተጠቅሷል ። በአይሁድ አለቆች ፊትም ህጋችን አስቀድሞ ሳይሰማ የሰራውንም ሳያውቅ በሰው ይፈርዳልን ? በማለት ስለ መድሃኔአለም ክርስቶስ የተናገረ እሱ ነው ። እነርሱ ግን በክርስቶስ እግዚአብሄርነት ያመኑበት ኦሪትን የማያዉቁ ስሁታን እንደሆኑ ያስቡ ስለ ነበር አንተም ደግሞ ከገሊላ ነህን ? ከገሊላ ነቢይ እንደማይነሳ መርምርና እይ አሉት እንጂ አልተቀበሉትም ። ዮሀ ፯ ፵፰-፶፪ ። ኒቆዲሞስ የአርማትያስ ሰው ከሚሆን ከዮሴፍ ጋር በመሆን የጌታችንን ቅዱስ ስጋ በንጹህ በፍታ ገንዞ በአዲስ መቃብር ቀብሯል ። ወንጌላዊው ቅዱስ ዮሀንስ ቀድሞ በሌሊት ወደ ጌታችን ኢየሱስ ሄዶ የነበረዉ ኒቆዲሞስም መጣ ቀብተውም የሚቀበርበትን መቶ ወቄት የከርቤና የሬት ቅልቅል ሽቶ አመጣ ። ዮሀ ፲፱ ፴፱ ። በዚህም ኒቆዲሞስ ከምክረ አይሁድ ያልተቀላቀለ መሆኑ ይታወቃል ።
፫ ኒቆዲሞስ ወደ ጌታችን በሌሊት የሄደዉ ለምንድነው ? ለምን በቀን አልሄደም ?
ኒቆዲሞስ በሌሊት ወደ ጌታችን ከሄደባቸው ምክንያቶች አንዱ በቀን መሄድን ስለፈራ ነው ። እርሱ ፈሪሳዊ ከአይሁድ አለቆችም አንዱ መምህረ ኦሪትም ስለነበር ፍቁረ እግዚእ ቅዱስ ዮሀንስ ከህዝቡ አለቆችም ያመኑበት ብዙዎች ነበሩ ነገር ግን ከምኩራብ አስወጥተው እንዳይሰዱአቸው በፈሪሳውያን ምክንያት አልመሰከሩለትም በማለት እንደተናገረው አይሁድ ከምኩራብ እንዳያባርሩት ኒቆዲሞስ ወደ ጌታችን በለሊት ሄዷል ። ዮሀ ፲፪ ፵፪ ። መድሃኔአለም ክርስቶስ በአምላክነቱ ይህን ቢያውቅም ኒቆዲሞስ በሌሊት ወደ እርሱ እንዳይመጣ አልከለከለውም ። በፍቅር አቅርቦ ስለ ሰማያዊ ምስጢር በትህትና አስተማረው እንጂ በቀን ወደ እኔ መምጣት ስለ እኔም ጌትነት መመስከር ፈርተሃልና የኔ ልትሆን አይገባህም ብሎ አልገሰጸዉም ።
፬ የኒቆዲሞስ ጥያቄና የጌታችን መልስ ።
ኒቆዲሞስ መምህር ሆይ ልታስተምር ከእግዚአብሄር ዘንድ እንደመጣህ እናውቃለን እግዚአብሄር ከርሱ ጋር ከሆነ በቀር አንተ የምታደርገውን ይህን ተአምር ሊያደርገ የሚችል የለምና ። በማለት ተናገረ ። መንግስተ ሰማያትን መውረስ እንደማይችሉ ነገረው ።
የኒቆዲሞስ ጥያቄ ዛሬም ቢሆን በእምነት ያልጐለመሱ ሰዎች ዘንድ የሚነሳ ነው ። እንደምን ይሆናል ? በዚህ ጥያቄ በአንድ በኩል መጠራጠር አለ በሌላ በኩል ደግሞ ዳግም ልደት የሚፈጸምበትን ሁኔታ የማወቅ ፍላጐት እንዳለ ያሳያል ። ኒቆዲሞስ መንፈሳዊውን ነገር በእርሱ መረዳት መጠን በስጋዊ ልደት ወስኖ እንዴት ? ዛሬም ስለ ረቂቅ መንፈሳዊት ልደት ሲነገረው የሚጠራጠርና እንደ ኒቆዲሞስ በስጋ ልደት አንጻር የሚመለከተው ብዙ ነው ። የተመሰገነ ሀዋርያ ቅዱስ ጳውሎስ ለስጋዊ ሰው ግን የእግዚአብሄር መንፈስ ነገር ሞኝነት ይመስለዋል አይቀበለውም በመንፈስም የሚመረመር ስለሆነ ሊያውቅ አይችልም ። እንዳለ ፩ኛ ቆሮ ፩ ፲፬ ። ሰው በመጀመሪያ ከወላጆቹ የሚወለደው የስጋ ልደት ነው ። ከስጋ የተወለደም ስጋ ነው ። ሁለተኛው እንደምንባል ሲገልጽ እንደ ምህረቱ መጠን ለአዲስ ልደት በሚሆነው መታጠብና በመንፈስ ቅዱስ መታደስ አዳነን ። ቲቶ ፫ ፭ ። በመሆኑም ምስጢረ ጥምቀት አንድ ጊዜ ይፈጸማል አይደገምም ። እኛ እንድ ጊዜ ከእናታችን የስጋ ልደት እንዳገኘን ሁሉ ከመንፈስ ቅዱስም አንድ ጊዜ እንወለዳለን ።
እንዴት ሰው ከውሃ መወለድ ይቻለዋል ? ይባል ይሆናል ። ከውሃ ረቂቅ ልጅነትን ተወልዶ መዳን እንደምን ያለ ምስጢር ነው ? ይህ ታላቅ ምስጢር ለመመስረት በባርያው በዮሀንስ እጅ ተጠምቋል ። ጥምቀትን ለምን በውሃ እንዳደረገ በሰፊው መግለጽ ይቻላል ። ሆኖም ግን በጥምቀት መወለድ እንደሚቻል አንጻራዊ በሆነ መልኩ እንደሚከተለው መግለጽ ይቻላል ። ሰው ከመሬት አፈር ተፈጥሯል ። አፈር አጥንት ጅማት ቆዳ ወዘተ መሆን እንዴት ቻለ ? ልዩ ልዩ መልክእና ስራ ያላቸው የሰውነታችን ብልቶች ሳንባ ልብ ጉበት የደም ቧንቧ ጣፊያ ኩላሊት ወዘተ እንዴት ከመሬት አፈር ተገኙ ? ይህ ለፈጣሪ ቀላሉ ነው ። እንደዚህም በጥምቀት የሚፈጸመው አገልግሎት ይታያል ልጅነቱ ሲሰጥ ግን አይታይም ረቂቅ ነውና ። አለመታየቱ ግን ሊያውከን አይገባም ። ነፍሳችን ረቂቅ በመሆኗ አናያትም ነገር ግን ነፍስ እንዳለን እናምናለን ። ጌታችንም ለኒቆዲሞስ በነፋስ መስሎ የምስጢረ ጥምቀትን ረቂቅነት አስረድቶታል ። የማይታየው ልደትና ህዳሴ የሚገኘው በጥምቀት ነው ።
ጥምቀት ከቤተ ክርስቲያን ምስጢራት የመጀመሪያ የሆነ ምስጢር ነው ። ያለ ጥምቀት ከሌሎች ምስጢራተ ቤተ ክርስቲያን በተናገረ ጊዜ ቃሉ የታመነ ነው ። ይህን ሰምቶ ለምን ውሃ የሚል ቢኖር በመጀመሪያ ሰውን ሲፈጥር መሬትን ተጠቅሞ የለምን ? ለእግዚአብሄር ያለመሬት ሰውን መፍጠር ይቻለው አልነበረምን ?
፭ ከጥምቀት ምን ይገኛል ?
ከፍ ብሎ እንደ ተመለከትነው ያለጥምቀት ክርስትና የለም ። ከቅዱስ እግዚአብሄር ጋር ላለን ግንኙነት ጥምቀት ወሳኝ ነው ። በጥምቀት ከምናገኛቸው ነገሮች ለአብነት የሚከተሉትን እንመልከት ።
ሀ በጥምቀት የልጅነትን ጸጋ እናገኛለን ።
ከላይ በዝርዝር እንደተገለጸው ጌታችን ለኒቆዲሞስ እንዳስተማረው በጥምቀት ዳግም ከእግዚአብሄር እንወለዳለን ። ዮሀ ፫ ፮ ። እንዲሁም ለተቀበሉት ሁሉ ግን በስሙ ለሚያምኑት ለእነርሱ የእግዚአብሄር ልጆች ይሆኑ ዘንድ ስልጣንን ሰጣቸው ዮሀ ፩ ፲፪ እንዳለ በስሙ አምነው ለተጠመቁ ሁሉ የልጅነት ጸጋ ይሰጣቸዋል ።
ለ በጥምቀት ከክርስቶስ ሞትና ትንሳኤ ጋር እንተባበራለን ።
ስንጠመቅ ወደ ውሃ መግባታችን የሞቱና የመቃብሩ ምሳሌ ሲሆን ከውሃ መውጣታችን ደግሞ የመነሳታችን ምሳሌ ነው ። ለእኛ በካህኑ አማካኝነት ወደ መጠመቂያው መዘፈቅና መውጣት ቀላል እንደሆነ ለቅዱስ እግዚአብሄርም አሮጌውን ሰው መቅበርና አዲሱን ሰው ማንሳት ቀላሉ ነው ። ይህም በአብ በወልድ በመንፈስ ቅዱስ ስም ሶስት ጊዜ ይፈጸማል ። ቅዱስ ጳውሎስ ሞቱን በሚመስል ሞት ከርሱ ጋር ከተባበርን ትንሳኤውን በሚመስል ትንሳኤ ከርሱ ጋር እንተባበራለን ። እንዲሁም በጥምቀት ከርሱ ጋር ተቀበራችሁ በጥምቀት ደግሞ ከሙታን ባስነሳው በእግዚአብሄር ስራ በማመናችሁ ከእርሱ ጋር ትነሳላችሁ ። በማለት በሞቱ ከመሰልነው በትንሳኤው እንደምንመስለው ተናገረ ። ሮሜ ፮ ፭ ቆላ ፩ ፲፪ ።
ሀ በጥምቀት አዲስ ሰው እንሆናለን ።
በጥምቀት አዲስ ህይወት እናገኛለን ወደ እግዚአብሄር በአዲስ ተፈጥሮ እንቀርባለን ስርየተ ሃጢአትንም እናገኛለን ። እንግዲህ ክርስቶስ በአብ ክብር ከሙታን እንደተነሳ እንዲሁ እኛም በአዲስ ህይወት እንድንመላለስ ከሞቱ ጋር አንድ እንሆን ዘንድ በጥምቀት ከርሱ ጋር ተቀበርን ። ሮሜ ፮ ፬ ። አሁንም በክርስቶስ የሆነው ሁሉ አዲስ ፍጥረት ነው ። የቀደመውም አለፈ እነሆ ሁሉም አዲስ ሆነ ። ፪ኛ ቆሮ ፭ ፲፯ ።
መ በጥምቀት የሰማያዊ ማህበር አባል እንሆናለን ።
በጥምቀት ከጌታችን ከመድሃኒታችን ኢየሱስ ክርስቶስ ጋር አንድነት ይኖረናል ። ከክርስቶስ ጋር አንድ ትሆኑ ዘንድ የተጠመቃችሁ ሁሉ ክርስቶስን ለብሳችኋል ። ገላ ፫ ፳፯ ። በጥምቀት የቤተ ክርስቲያን አባልነት መብት እናገኛለን ። እንዲሁም ከጨለማ ወደ ብርሃን በመሸጋገር ለድህነታችን ለምንጀምረው ተጋድሎ ሃይል የምናገኘው በጥምቀት ነው ።
እንግዲህ በጥምቀት የሚገኘውን ጸጋና በረከት በማወቅ ልጆቻችንን ማስጠመቅና በሃይማኖት በምግባር ኮትኩቶ ማሳደግ ከእምነት ውጪ የሆኑ ወገኖቻችንን ሁሉ በማስተማር የቤተ ክርስቲያን አባል የሚሆኑበትን መብት እንዲያገኙ ማድረግ ከሁላችን የሚጠበቅ ነው ። እምነትን በስራ መግለጥ ያስፈልጋል ። ኒቆዲሞስ ወደ ጌታችን ሄዶ እንደተማረ እኛም ወደ መምህራን በመሄድ መጠየቅና ማወቅ በተማሩትና በተረዱትም መጽናት ያስፈልገናል ። ጥምቀት አንድ ምእራፍ ነው ። ከጥምቀት በኋላ ሌሎችን ምስጢራተ ቤተ ክርስቲያን መፈጸምና በህገ እግዚአብሄር መኖር ይገባል ። በጥምቀት ያገኙትን ልጅነት ማዳፈን አይገባም ። ከጥምቀት በኋላ የተፈጸመን ሃጢያት ደግሞ ወደ አባቶቻችን ካህናት በመቅረብ መናዘዝ እና ከክፉ ስራ መከልከል ይገባል ።
በህገ እግዚአብሄር ጸንተን ምግባር ትሩፋት ሰርተን እናንተ የአባቴ ቡሩካን ኑ ! ከሚባሉት እንዲደምረን ሁሉ በእርሱ ሁሉ ከእርሱና ሁሉ ስለእርሱ የሆነ አምላከ ቅዱሳን ኢየሱስ ክርስቶስ ፈቃዱ ይሁንልን ። የእናታችን የእመቤታችን የቅድስት ድንግል ማርያም የእናትነት ፍቅር ርህራሄና አማላጅነት አይለየን ።
