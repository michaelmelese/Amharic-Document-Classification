የአውሮፓ ማእከል ፲፮ኛ ጠቅላላ ጉባኤ ተካሄደ ።
በአውሮፓ ማእከል ህትመትና ኤሌክትሮኒክስ ሚዲያ ክፍል ።
ሀምሌ 15 ቀን 2008 አ.ም. ።

በኢትዮጵያ ኦርቶዶክስ ተዋህዶ ቤተ ክርስቲያን በሰንበት ት/ቤቶች ማደራጃ መምሪያ ማህበረ ቅዱሳን የአውሮፓ ማእከል ፲፮ኛ ጠቅላላ ጉባኤ ከሀምሌ ፩-፫ ቀን ፳፻፰ አ.ም በስዊድን አገር ስቶክሆልም ከተማ ተካሄደ ።
በጠቅላላ ጉባኤው በተለያዩ የአውሮፓ አገሮች የሚኖሩ ከሰባ በላይ የማእከሉ አባላት የዋናው ማእከልና የሰሜን አሜሪካ ማእከል ተወካዮች እንደዚሁም ጥሪ የተደረገላቸው ካህናትና ምእመናን ተሳትፈዋል ።

በስቶክሆልም መንበረ ጸባኦት ቅድስት ስላሴ ቤተ ክርስቲያን አስተዳዳሪ በመልአከ ብርሃን አባ ገብረ ጊዮርጊስ ካሳዬና በአውሮፓ ማእከል ሰብሳቢ በቀሲስ ዶ/ር ያብባል ሙሉአለም የእንን አደረሳችሁ መልእክት ተላልፏል ።
እስክመጣ ድረስ ያላችሁን ጠብቁ ራእ.፪ ፳፭ በሚል ሃይለ ቃል በመምህር ፍቃዱ ሳህሌ ትምህርተ ወንጌል ተሰጥቷል ።
የዋናው ማእከል መልእክትም በተወካዩ በአቶ ታምሩ ለጋ አማካይነት ለጉባኤው ቀርቧል ።
በጉባኤው የመገናኛ ብዙሃን አጠቃቀምንና መንፈሳዊ ህይወትን የሚዳስሱ ጥናቶች የቀረቡ ሲሆን እንደዚህ አይነት ጥናቶች ለመንፈሳዊ ህይወት መጠንከር ጠቃሚ በመሆናቸው ለወደፊቱም በተሻለና በተጠናከረ መልኩ እንዲቀርቡ የሚል አስተያየት በጉባኤው ተሳታፊዎች ተሰጥቷል ።
በተመሳሳይ መልኩ ልጆችን በቤተ ክርስቲያን በተቀናጀ መልኩ ለማስተማር የእኛ ድርሻ በሚል ርእስ አጭር የግንዛቤ ማስጨበጫ ጽሁፍ በተተኪ ትውልድ ስልጠና አገልግሎት ክፍል ቀርቧል ።
በተጨማሪም የሰሜን አሜሪካ ማእከል ተወካይ አቶ ትእዛዙ ካሳ የውጭ አገር የማህበረ ቅዱሳን አገልግሎት ተግዳሮቶችና እድሎች በሚል ርእስ በውጭ አገር ያለውን የአገልግሎት ሁኔታና የማእከሉን ተሞክሮ የሚያስገነዝብ ጽሁፍ አቅርበዋል ።
የማእከሉ የ፳፻፰ አ.ም የስራ አፈጻጸም ዘገባ ቀርቦ በጉባኤው ተሳታፊዎች ሰፊ ውይይት ተደርጐበታል ።
የቀጣይ ስድስት አመት ስልታዊ እቅድ አቅጣጫዎችም በዋናው ማእከል ተወካይ በአቶ ታምሩ ለጋና በአውሮፓ ማእከል ምክትል ሰብሳቢ በዶ/ር ታጠቅ ፈቃዱ አማካይነት ለጉባኤው ቀርበዋል ።
ለሚቀጥሉት ሁለት አመታት ማእከሉን በስራ አስፈጻሚነት የሚመሩ አባላትም በአባቶች ጸሎት በእጣ ተመርጠዋል ። የኦዲት እና ኢንስፔክሽን ክፍል ሃላፊም በጉባኤው ተሰይሟል ።
የ፳፻፱ አ.ም የማእከሉ እና ኦዲትና ኢንስፔክሽን ክፍል የአገልግሎት እቅድም ለጉባኤው ቀርቦ ውይይት ከተደረገበት በኋላ በምልአተ ጉባኤው ጸድቋል ።
በመጨረሻም ለጉባኤው መሳካት አስተዋጽኦ ላደረጉ ለመንበረ ጸባኦት ቅድስት ስላሴ ቤተ ክርስቲያን ካህናት ለስዊድን ንኡስ ማእከል አባላት ለሰንበት ት/ቤት ወጣቶችና ለአካባቢው ምእመናን የማእከሉ ሰብሳቢ ቀሲስ ዶ/ር ያብባል ሙሉአለምና የጉባኤው አዘጋጅ ኬሚቴ ሰብሳቢ አቶ ሳምሶን መለሰ ምስጋና ካቀረቡ በኋላ ጠቅላላ ጉባኤው በአባቶች ጸሎት ተጠናቋል ።
