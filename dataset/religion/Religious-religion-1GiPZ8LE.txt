ይስሀቅም ያእቆብን ጠራው ባረከውም እንዲህ ብሎም አዘዘው ። ከከነአናውያን ሴቶች ልጆች ሚስትን አታግባ ።
ተነሳና ወደ እናትህ አባት ወደ ባቱኤል ቤት ወደ ሁለቱ ወንዞች መካከል ሂድ ከዚያም ከእናትህ ወንድም ከላባ ሴቶች ልጆች ሚስትን አግባ ።
ሁሉን የሚችል አምላክም ለብዙ ህዝብ ጉባኤ እንድትሆን ይባርክህ ያፍራህ ያብዛህ ።
ስደተኛ ሆነህ የተቀመጥህባትን እግዚአብሄርም ለአብርሃም የሰጣትን ምድር ትወርስ ዘንድ የአብርሃምን በርከት ለአንተ ይስጥህ ለዘርህም እንዲሁ እንደ አንተ ።
ይስሀቅም ያእቆብን ሰደደው እርሱም የያእቆብና የኤሳው እናት የርብቃ ወንድም የሚሆን የሶርያዊ ባቱኤል ልጅ ላባ ወዳለበት ወደ ሁለቱ ወንዞች መካከል ሄደ ።
ኤሳውም ይስሀቅ ያእቆብን እንደ ባረከው ባየ ጊዜ ከዚያም ሚስትን ያገባ ዘንድ ወደ ሁለት ወንዞች መካካል እንደ ሰደደው በባረከውም ጊዜ ። ከከነአን ሴቶች ልጆች ሚስትን አታግባ ብሎ እንዳዘዘው ።
ያእቆብም የአባቱንና የእናቱን ቃል ሰምቶ ወደ ሁለቱ ወንዞች መካከል እንደሄደ ።
የከነአናውያንም ሴቶች ልጆች በአባቱ በይስሀቅ ፊት የተጠሉ እንደሆኑ ኤሳው ባየ ጊዜ ።
ኤሳው ወደ እስማኤል ሄደ ማእሌትንም በፊት ካሉት ሚስቶቹ ጋር ሚስት ትሆነው ዘንድ አገባ እርስዋም የአብርሃም ልጅ የሆነ የእስማኤል ልጅና የነባዮት እህት ናት ።
ያእቆብም ከቤርሳቤህ ወጥቶ ወደ ካራን ሄደ ።
ወደ አንድ ስፍራም ደረሰ ጸሀይም ጠልቃ ነበርና ከዚያ አደረ በዚያም ስፍራ ድንጋይ አነሳ ከራሱም በታች ተንተርሶ በዚያ ስፍራ ተኛ ።
ህልምም አለመ እነሆም መሰላል በምድር ላይ ተተክሎ ራሱም ወደ ሰማይ ደርሶ እነሆም የእግዚአብሄር መላእክት ይወጡበት ይወርዱበት ነበር ።
እነሆም እግዚአብሄር በላይ ቆሞበት ነበር እንዲህም አለ ። የአባትህ የአብርሃም አምላክ የይስሀቅም አምላክ እኔ እግዚአብሄር ነኝ ይህችን አንተ የተኛህባትን ምድር ለአንተም ለዘርህም እሰጣለሁ ።
ዘርህም እንደ ምድር አሸዋ ይሆናል እስከ ምእራብና እስከ ምስራቅ እስከ ሰሜንና እስከ ደቡብ ትስፋፋለህ የምድርም አህዛብ ሁሉ በአንተ በዘርህም ይባረካሉ ።
እነሆም እኔ ከአንተ ጋር ነኝ በምትሄድባትም መንገድ ሁሉ እጠብቅሃለሁ ወደዚችም ምድር እመልስሃለሁ የነገርሁህን ሁሉ እስካደርግልህ ድረስ አልተውህምና ።
ያእቆብም ከእንቅልፉ ተነስቶ ። በእውነት እግዚአብሄር በዚህ ስፍራ ነው እኔ አላወቅሁም ነበር አለ ።
ፈራ እንዲህም አለ ። ይህ ስፍራ እንዴት ያስፈራ ይህ ስፍራ የእግዚአብሄር ቤት ነው እንጂ ሌላ አይደለም ይህም የሰማይ ደጅ ነው ።
ያእቆብም ማልዶ ተነሳ ተንተርሶት የነበረውንም ድንጋይ ወስዶ ሀውልት አድርጐ አቆመው በላዩም ዘይትን አፈሰሰበት ።
ያእቆብም ያንን ስፍራ ቤቴል ብሎ ጠራው አስቀድሞ ግን የዚያች ከተማ ስም ሎዛ ነበረ ።
ያእቆብም እንዲህ ብሎ ስእለት ተሳለ ። እግዚአብሄር ከእኔ ጋር ቢሆን በምሄድባትም በዚች መንገድ ቢጠብቀኝ የምበላውንም እንጀራ የምለብሰውንም ልብስ ቢሰጠኝ ።
ወደ አባቴ ቤትም በጤና ብመለስ እግዚአብሄር አምላኬ ይሆንልኛል ።
ለሀውልት የተከልሁት ይህም ድንጋይ የእግዚአብሄር ቤት ይሆናል ከሰጠኸኝም ሁሉ ለአንተ ከአስር እጅ አንዱን እሰጥሃለሁ ።
