የሰሎሞን ምሳሌዎች ። ጠቢብ ልጅ አባቱን ደስ ያሰኛል ሰነፍ ልጅ ግን ለእናቱ ሀዘን ነው ።
በሃጢአት የተገኘ መዝገብ ጥቅም የለውም ጽድቅ ግን ከሞት ያድናል ።
እግዚአብሄር የጻድቁን ነፍስ አያስርብም የህጥኣንን ምኞት ግን ይገለብጣል ።
የታካች እጅ ችግረኛ ታደርጋለች የትጉ እጅ ግን ባለጠጋ ታደርጋለች ።
በበጋ የሚያከማች ልጅ አስተዋይ ነው በመከር የሚተኛ ግን እርሱ ራሱን ያስነውራል ።
በረከት በጻድቅ ራስ ላይ ነው የህጥኣንን አፍ ግን ግፍ ይከድነዋል ።
የጻድቅ መታሰቢያ ለበረከት ነው የህጥኣን ስም ግን ይጠፋል ።
በልቡ ጠቢብ የሆነ ትእዛዝን ይቀበላል በከንፈሩ የሚሰንፍ ግን ይወድቃል ።
ያለ ነውር የሚሄድ ተማምኖ ይሄዳል መንገዱን የሚያጣምም ግን ይታወቃል ።
በአይኑ የሚጠቅስ መከራን ያመጣል ደፍሮ የሚገስጽ ግን ሰላምን ያደርጋል ።
የጻድቅ አፍ የህይወት ምንጭ ናት የሃጥኣንን አፍ ግን ግፍ ይከድነዋል ።
ጥል ክርክርን ታስነሳለች ፍቅር ግን ሃጢአትን ሁሉ ትከድናለች ።
በብልሃተኛ ከንፈር ጥበብ ትገኛለች በትር ግን አእምሮ ለጐደለው ሰው ጀርባ ነው ።
ጠቢባን እውቀትን ይሸሽጋሉ የሰነፍ አፍ ግን ለጥፋት ይቀርባል ።
የባለጠጋ ሀብት ለእርሱ የጸናች ከተማ ናት የድሆች ጥፋት ድህነታቸው ነው ።
የጻድቅ ደመወዝ ለህይወት ነው የሃጥእ ፍሬ ግን ለሃጢአት ነው ።
ተግሳጽን የሚጠብቅ በህይወት መንገድ ይሄዳል ዘለፋን የሚተው ግን ይስታል ።
ጥልን የሚከድን ሀሰተኛ ከንፈር አለው ሀሜትንም የሚገልጥ ሰነፍ ነው ።
በቃል ብዛት ውስጥ ሃጢአት ሳይኖር አይቀርም ከንፈሩን የሚገታ ግን አስተዋይ ነው ።
የጻድቅ ምላስ የተፈተነ ብር ነው የህጥኣን ልብ ግን ምናምን ነው ።
የጻድቅ ከንፈሮች ብዙ ሰዎችን ይመግባሉ ሰነፎች ግን ከልባቸው ጉድለት የተነሳ ይሞታሉ ።
የእግዚአብሄር በረከት ባለጠጋ ታደርጋለች ሀዘንንም ከእርስዋ ጋር አይጨምርም ።
ክፉ ነገር ማድረግ ለሰነፍ ሰው ጨዋታ ነው እንዲሁም ጥበብ ለአስተዋይ ነው ።
የሀጥእ ሰው ፍርሃት በላዩ ይመጣበታል ለጻድቃንም ምኞታቸው ትሰጣቸዋለች ።
አውሎ ነፋስ ሲያልፍ ሃጥእ አይገኝም ጻድቅ ግን የዘላለም መሰረት ነው ።
ሆምጣጤ ጥርስን ጢስም አይንን እንደሚጐዳ እንዲሁም ታካች ለላኩት ።
እግዚአብሄርን መፍራት ዘመንን ታረዝማለች የሀጥኣን እድሜ ግን ታጥራለች ።
የጻድቃን አለኝታ ደስታ ነው የሀጥኣን ተስፋ ግን ይጠፋል ።
የእግዚአብሄር መንገድ ያለ ነውር ለሚሄድ አምባ ነው ጥፋት ግን ክፋትን ለሚያደርጉ ።
ጻድቃን ለዘላለም አይናወጡም ህጥኣን ግን በምድር ላይ አይቀመጡም ።
የጻድቅ አፍ ጥበብን ይናገራል ጠማማ ምላስ ግን ትቆረጣለች ።
የጻድቅ ከንፈሮች ደስ የሚያሰኝ ነገርን ያውቃሉ የሀጥኣን አፍ ግን ጠማማ ነው ።
