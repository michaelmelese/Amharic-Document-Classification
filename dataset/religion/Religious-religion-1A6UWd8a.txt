በዝግጅት ክፍሉ ።
ነሀሴ ፲፯ ቀን ፳፻፱ አ.ም ።
ኦርቶዶክሳዊት ተዋህዶ ቤተክርስቲያን አስተምህሮዋን እንጠንቅቅ ድርሻችንን እንወቅ በሚል ርእስ በማህበረ ቅዱሳን የተዘጋጀው ልዩ አውደ ርእይ በአሜሪካ አገር በኢንዲያናፖሊስ ከተማ ለምእመናን ቀረበ ።
አውደ ርእዩ በአባቶች ቡራኬ ሲከፈት ።
በማህበረ ቅዱሳን አሜሪካ ማእከል ኢንዲያና ግንኙነት ጣቢያ አዘጋጅነት ሀምሌ ፳፱ እና ፴ ቀን ፳፻፱ አ.ም የቀረበው ይህ ልዩ አውደ ርእይ በጸሎተ ወንጌል ተባርኮ በወጣቶች እና ህጻናት ዘማርያን ያሬዳዊ መዝሙሮች ከቀረቡ በኋላ ከኢንዲያና እና አጐራባች ግዛቶች በመጡ ከሶስት መቶ ስልሳ በላይ በሚሆኑ ካህናትና ምእመናን እንደ ተጐበኘ የአሜሪካ ማእከል አስታውቋል ።
የአውደ ርእዩ ታዳሚዎች በከፊል ።
እንደ ማእከሉ ማብራሪያ የቤተ ክርስቲያን አስተምህሮ ሀዋርያዊ አገልግሎቷ ተጋድሎዋ ያጋጠሟት ችግሮች እና ችግሮቿን ከመፍታት አንጻር የምእመናን ድርሻ እንደዚሁም የማህበረ ቅዱሳን አገልግሎት በቤተ ክርስቲያን የሚሉ ጉዳዮች በአውደ ርእዩ የተካተቱ የትእይንት ክፍሎች ሲሆኑ ትእይንቶቹም በአማርኛ ትግርኛ እና እንግሊዝኛ ቋንቋዎች ተተርጉመው ለወጣቶች እና ህጻናት በሚመጥን መልኩ ቀርበዋል ።
አባቶች ለምእመናን ጥያቄዎች ምላሽ ሲሰጡ ።
መልአከ ሰላም ቆሞስ አባ ሃይለ ማርያም የኢንዲያናፖሊስ ደብረ ሰላም ቅዱስ ሚካኤል ቤተ ክርስቲያን አስተዳዳሪ እና መልአከ ሃይል ቀሲስ ፍቅረ ኢየሱስ የኬንታኪ ቅዱስ ገብርኤል ቤተ ክርስቲያን ካህን ከሌሎች አባቶች ጋር በአውደ ርእዩ ተገኝተው ከምእመናን ለሚነሱ ጥያቄዎች ምላሽ በመስጠት የአባትነት ድርሻቸውን ተወጥተዋል ።
የአውደ ርእዩ ትእይንቶች ወደ ትግርኛ ቋንቋ ተተርጉመው ለምእመናን እንዲቀርቡ በማድረግ በኢንዲያናፖሊስ ከተማ የሚኖሩ ትግርኛ ቋንቋ መናገር የሚችሉ ካህናት እና ምእመናን ድርሻ የላቀ እንደ ነበርም በማእከሉ ሪፖርት ተጠቅሷል ።
ወጣቶች እና ህጻናት መዝሙር ሲያቀርቡ ።
በአጠቃላይ የአውደ ርእዩ ዝግጅት ላይ የኢንዲያናፖሊስ ደብረ ሰላም ቅዱስ ሚካኤል ቤተ ክርስቲያን ሰበካ ጉባኤ የሰንበት ት/ቤቱ አባላት የአጥቢያው ምእመናን የኢንዲያና ግንኙነት ጣቢያ እና የቺካጐ ንኡስ ማእከል አባላት በገላጭነት በአስተባባሪነት እና በልዩ ልዩ የአገልግሎት ዘርፎች ከፍተኛ ተሳትፎ አድርገዋል ።
በመጨረሻም የዝግጅት ኮሚቴው ሰብሳቢ ዶክተር በላይነህ ደስታ ለዝግጅቱ መሳካት ከፍተኛ አስተዋጽኦ ላደረጉ የቤተ ክርስቲያን አባቶች ስፖንሰር በማድረግ ለተባበሩ የግል ድርጅቶች እና ለበጐ አድራጊ ምእመናን ምስጋና ካቀረቡ በኋለ አውደ ርእዩ በአባቶች ጸሎት ተፈጽሟል ።
