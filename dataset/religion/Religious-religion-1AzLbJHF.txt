ጥቅምት ፲፩ ቀን ፳፻፱ አ.ም ።
ቅዱስ ማቴዎስ ።
የጌታችን አምላካችንና መድሀኒታችን ኢየሱስ ክርስቶስን አምላካዊ ትእዛዝ ተቀብለው ወንጌልን ለመላው አለም በማብሰር መምለክያነ ጣኦትን ወደ አሚነ እግዚአብሄር አህዛብን ወደ ክርስትና ከመለሱ ቅዱሳን ሀዋርያት መካከል ወንጌላዊው ቅዱስ ማቴዎስ አንደኛው ነው ። ቅዱስ ማቴዎስ አገሩ ናዝሬት የዘር ሀረጉም ከይሳኮር ነገድ ሲሆን አባቱ እልፍዮስ እናቱ ደግሞ ካሩትያስ ይባላሉ ።
ለደቀ መዝሙርነት ከመመረጡ በፊት ሌዊ ይባል ነበረ ከተጠራ በኋላ ግን ማቴዎስ ተብሏል ። ማቴዎስ ማለት በእብራይስጥ ቋንቋ ጸጋ እግዚአብሄር ማለት ሲሆን ስሙን ያወጣለትም ጌታችን መድሀኒታችን ኢየሱስ ክርስቶስ ነው ። ለወንጌል አገልግሎት የተጠራውም በቅፍርናሆም ከተማ ከቀራጭነት ስራ ላይ ነው ማቴ ፱ ፱-፲፫ ሉቃ ፭ ፳፯-፴፪/ ።
ቅዱስ ማቴዎስ ቁጥሩ ከ፲፪ቱ ሀዋርያት ሲሆን ከ፬ቱ ወንጌሎች አንደኛውን የጻፈው እርሱ በመሆኑ ወንጌላዊ እየተባለ ይጠራል ። ወንጌሉን የጻፈውም ጌታችን ባረገ በ፰ኛው አመት መጨረሻ በ፵፩ ፵፪ አ.ም ቀላውዴዎስ ቄሳር በነገሰ በመጀመሪያው ዘመን በእብራይስጥ ቋንቋ ነው ማቴ.፳፰ ፳/ ። ጽህፈቱንም በፍልስጥኤም ጀምሮ በህንድ ፈጽሞታል ።
እንደ መምህራነ ቤተ ክርስቲያን አስተምህሮ ወንጌሉ በውስጡ ከ፻፶ በላይ የብሉይ ኪዳን ጥቅሶችን ማካተቱ አይሁድን ለማሳመን የተጻፈ ለመሆኑ ማስረጃ ነው ። የማቴዎስ ወንጌል ከኦሪታዊ ይዘቱ አያ በመጀመሪያ ተቀመጠ እንጂ የተጻፈው ግን ከማርቆስ ወንጌል ቀጥሎ እንደሆነም መምህራን ይናገራሉ ።
ቅዱስ ማቴዎስ በሀገረ ስብከቱ በፍልስጥኤም ጌታችን ከጽንስ ጀምሮ እስከ እርገቱ ድረስ ያደረጋቸውን ተአምራት ያስተማረውን ትምህርትና የሰራቸውን ትሩፋቶች ሲያስተምራቸው ብዙ አህዛብ ከኦሪት ወደ ወንጌል ከገቢረ ሃጢአት ወደ ገቢረ ጽድቅ ተመልሰዋል ። ምእመናኑ በቃል ያለ ይረሳል በመጽሀፍ ያለ ይወረሳልና ያስተማርኸንን ጻፍልን ብለውት አንድም እንደ አባትነቱ ከራሱ አንቅቶ አመንጭቶ/ አንድም አይሁድ ክርስቲያኖችን ክርስቶስ ወልደ ዳዊት ወልደ አብርሃም መሆኑን ሰፍራችሁ ቆጥራችሁ አስረዱን ቢሏቸው ለማስረዳት የእውቀት ማነስ ነበረባቸውና እርሱ ጽፎላቸዋል ።
ወንጌሉን ከጻፈ በኋላም ወደ ኢየሩሳሌም ተመልሶ አፓንጌ በሚባል አገር ወንጌልን በመስበክ ብዙዎችን በክርስቶስ አሳምኗል ። የማቴዎስን ወንጌል ወንጌላዊው ሀዋርያው ዮሀንስ በእልአንሳን በህንድና በኢየሩሳሌም አገሮች እየተረጐመ አስተምሮታል ። የእርሱ ስብከት በመጽሀፍ ቅዱስ አለመጠቀሱም መላ ህይወቱን ለክርስቶስ አገልግሎት የሰጠ ሀዋርያ መሆኑን እንደሚያሳይ መምህራን ይመሰክራሉ ።
ቅዱስ ማቴዎስ በወንጌሉ ወልደ ዳዊት ወልደ አብርሃም በማለት የክርስቶስን ምድራዊ ልደት ሰው መሆን ጽፏልና ከአራቱ የኪሩቤል ገጽ መካከል በአንደኛው በገጸ ሰብእ ይመሰላል ። የኤፌሶን ወንዝ ፈለገ ሀሊብ ይባላል ርስትነቱም ለህጻናት ነው ። ቅዱስ ማቴዎስም በዘር የሚወለዱ አበውን ልደት ጽፏልና ዳግመኛም ሄሮድስ ስላስፈጃቸው ህጻናት ተናግሯልና በኤፌሶን ወንዝ ይመሰላል ።
ቅዱስ ማቴዎስ ወንጌልን አስተምሮ ብዙዎችን ወደ አሚነ እግዚአብሄር ከመለሰ በኋላ ጌታችን ወደ ካህናት አገር እንዲሄድና የካህን ልብስ ለብሶ ጸጉሩንና ጺሙን ተላጭቶ በቀኝ እጁ ዘንባባ ይዞ ወደ አገሩ ቅጽር እንዲገባ ስላዘዘው በደመና ተጭኖ ሄዶ ወደ ቤተ ጣኦታቱ ገብቶ በጸለየ ጊዜ መብረቅ የመሰለ ብርሃን ወረደ ። የአምላክን ከሃሊነት ለመግለጥ በተከሰተው ርእደ መሬትም የአገሩ ጣኦታት ሁሉ ወድቀው ተሰባበሩ ። አርሚስ የሚባለው የጣኦቱ ካህንም ካየው አምላካዊ ብርሃንና ድንቅ ተአምር የተነሳ በክርስቶስ አምኖ ከተጠመቀ በኋላ የቅዱስ ማቴዎስ ረድእ ሆኗል ።
ይህ ክስተትም በአጭር ጊዜ ውስጥ ብዙዎችን በክርስቶስ እንዲያምኑ አድርጓቸዋል ። ያማኞች ቁጥርም ፬ ሺህ እንደ ነበረ በገድለ ሀዋርያት ተጠቅሷል ። ከዚህ በኋላ የንጉሱ ልጅ በሞተ ጊዜ ቅዱስ ማቴዎስ ወደ እግዚአብሄር ጸልዮ ከሞት ቢያስነሳው ንጉሱ ቤተሰቦቹና የአገሩ ሰዎች ሁሉ በኢየሱስ ክርስቶስ አምነው አጵሎን የተባለውን ጣኦት በእሳት አቃጥለው ቤተ ጣኦቱን የአምልኮተ እግዚአብሄር መፈጸሚያ ስፍራ አድርገውታል ። ቅዱስ ማቴዎስም አርሚስን ኤጲስ ቆጶስ በማድረግ ቀሳውስትንና ዲያቆናትን ሾሞላቸዋል ።
በገድለ ሀዋርያት እንደ ተጠቀሰው ቅዱስ ማቴዎስ ከማረፉ በፊት በደመና ተነጥቆ ብሄረ ብጹአን ገብቷል በዚያም ሄሮድስ በግፍ በጨፈጨፋቸው ህጻናት ክብረ በአል ጌታችን ወደ እነርሱ ሲመጣ መላእክትም በዙሪያው ከበው ሲያመሰግኑት ያይ ነበር ። ከዚያ ተመልሶም በየአገሩ እየዞረ ወንጌልን አስተምሯል ካስተማረባቸው አገሮችም ፍልስጥኤም ፋርስ ባቢሎን ኢትዮጵያና አረቢያ ይጠቀሳሉ ። የማስተማር ተልእኮው የተከናወነውም በታንሿ እስያ ውስጥ ነው ። ግሪካውያን አህዛብ አምላካችንን ሰደበብን ብለው አስረውት በነበረ ጊዜም ወህኒ ቤት ሆኖ ይሰብክ ነበር ።
ቅዱስ ማቴዎስ በ፵ አ.ም በአገራችን በኢትዮጵያ እየተዘዋወረ ወንጌልን እንደ ሰበከና በዘመኑ የነበሩ ኦሪታውያን ነገስታትን ጨምሮ በርካታ አህዛብን አስተምሮ በማጥመቅ ወደ ክርስትና ሃይማኖት እንደ መለሰ እንደዚሁም ለምጻሞችን በማንጻት አንካሶችን በማርታት ህሙማንን በመፈወስ ሙታንን በማስነሳት ድንቅ ድንቅ ተአምራትን እንዳደረገ የቤተ ክርስቲያን ሊቃውንትና በትግራይ ክልል በማህበረ ጻድቃን ዴጌ ገዳም የሚገኙ የብራና መጻህፍት ያስረዳሉ ።
በአገልግሎቱ መጨረሻም በትርያ በምትባል አገር ሲያስተምር አገረ ገዥው አሰረው ። በወህኒ ቤቱም ጌታው ለንግድ የሰጠውን ገንዘብ ማእበል ወስዶበት በእዳ ምክንያት የሚያለቅስ አንድ እስረኛ አገኘና አጽናንቶ መኬንኑ ገንዘቡን ከህዝቡ ለምኖ እንዲከፍለው በመሻት ከእስር እንደሚፈታው ከባህር ዳርቻም የወደቀ ወርቅ የተሞላ ከረጢት እንደሚያገኝ ያንንም ለጌታው ከሰጠ በኋላ ከእዳና ከእስር ነጻ እንደሚሆን አስረዳው ። ሰውየውም ቅዱስ ማቴዎስ የተናገረው ሁሉ ስለ ተፈጸመለት ለቅዱስ ማቴዎስ እየሰገደ በኢየሱስ ክርስቶስ አምናለሁ እያለ ሃይማኖቱንና ደስታውን ገለጸ ። ይህንን ድንቅ ተአምር የሰሙ ብዙ አህዛብም በጌታችን አምነዋል ። በዚህ ምክንያትም አርያኖስ በሚባል ንጉስ ትእዛዝ ጥቅምት ፲፪ ቀን አንገቱን በሰይፍ ተቆርጦ በሰማእትነት አርፏል ምእመናንም ስጋውን በክብር ቀብረውታል ። ትርጓሜ ወንጌል ደግሞ ብስባራ በምትባል አገር በደንጊያ ተወግሮ በሰማእትነት ካረፈ በኋላ የቂሳርያ ክፍለ እጣ በምትሆን በቅርጣግና መቀበሩን ይናገራል ።
ለእግዚአብሄር ምስጋና ይሁን ። እኛንም በሀዋርያው በቅዱስ ማቴዎስ ጸሎት ይማረን በረከቱም ይደርብን ።

መጽሀፈ ስንክሳር ጥቅምት ፲፪ ቀን ።
የመጽሀፍ ቅዱስ መዝገበ ቃላት ።
የመጽሀፍ ቅዱስ ጥናት ።
የማቴዎስ ወንጌል አንድምታ ትርጓሜ ።
ገድለ ሀዋርያት ።
