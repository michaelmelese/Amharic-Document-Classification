ሚያዚያ 02 ቀን 2011 አ.ም ።
በጀርመን ንኡስ ማእከል ።

ቤተ ክርስቲያናችንን እንወቅ አስተምህሮዋን እንጠንቅቅ በሚል መሪ ቃል የተዘጋጀው አውደ ርእይ በተለያዩ የአለማችን ክፍሎች ለሚገኙ ኢትዮጵያውያንና ትውልደ ኢትዮጵያውያን በማህበሩ ንኡሳን ማእከላት አስተባባሪነት እየቀረበ የሚገኝ ሲሆን ዋና አላማውም ቤተክርስቲያንን ለምእመናን በማስተዋወቅ አስተምህሮዋንና ሁሉን አቀፍ ህልውናዋን ለማስቀጠል የበኩሉን አስተዋጽኦ ለማድረግ ነው ።
የኢትዮጵያ ኦርቶዶክስ ተዋህዶ ቤተ ክርስቲያን አስተምህሮና ማንነት ሀዋርያዊ አገልግሎቷንና በዘመናት የገጠማትን ተጋድሎ እንዲሁም በአሁኑ ወቅት አንዳንድ ያሉባትን ውስንነቶች ጭምር የሚያስረዳው አውደ ርእይ በጀርመን ቫርያ ግዛት ዋና ማእከል በሆነችው በሙኒክ ከተማ በደብረ ብስራት ቅዱስ ገብርኤል ቤተ ክርስቲያን ለኢትዮጵያውያንንና ትውልደ ኢትዮጵያውያን መጋቢት ፳፩ እና ፳፪ ፪፻፲፩ አ/ም በጥሩ ሁኔታ ቀርቧል ።
አውደ ርእዩ በብጹእ አቡነ ናትናኤል የምስራቅ ወለጋ ቄለም ወለጋና ሆሮ ጉድሩ አህጉረ ስብከት ጳጳስ ቃለ ምእዳን ተባርኮ የተከፈተ ሲሆን በአካባቢው የሚገኙ የአብያተ ክርስቲያናት አስተዳዳሪዎችና አገልጋዮችም በመክፈቻው ላይ ተገኝተዋል ። ብጹእ አቡነ ናትናኤል ከመክፈቻ ፕሮግራሙ ባስተላለፉት አባታዊ መልእክት እንዲህ አይነቱ ዝግጅት በሰማያት ያለውን እግዚአብሄርን የሚገልጥ በሰዎች ፊት የሚበራ መልካም ስራ ስለሆነ ሊቀጥልና ሊበረታታ እንደሚገባው አስገንዝበዋል ። ብጹእነታቸው አክለውም እነዚህ መንፈሳዊ ጉባኤያት ሰውን ወይም ማህበራትን ለማክበርና ስምን ለማስጠራት ታስበው የሚደረጉ ሳይሆኑ እግዚአብሄር እንዲመሰገንና ህዝበ ክርስቲያኑ በአምልኮ ጸንቶ መንግስቱን እንዲወርስ የሚያስችሉ ስለሆኑ አሁን ባሉበት ሁነት የእግዚአብሄርንና የቤተ ክርስቲያንን ክብር አጉልተው በመግለጥ እንዲቀጥሉ አደራ ብለዋል ።

አውደ ርእይውን የተከታተሉት ብዙዎች ምእመናን በበኩላቸው በዚህ መልኩ የተዘጋጁ መንፈሳዊ አውደ ርእይዎችን አይተው እንደማያውቁና በዝግጅቱም ደስተኞች እንደሆኑ ገልጸዋል ። ቤተ ክርስቲያናችን ዘመኑን ዋጅታ ትውልዱን ለመጠበቅ እየተጋች መሆኑን የሚያሳይ መልካም ጅምር ነው በማለትም ስለ አውደ ርእይው የነበራቸውን ስሜት አካፍለዋል ። ወደፊትም እንዲህ በተደራጀ መልኩ ዝግጅቶች በተደጋጋሚ ቢደረጉ መልካም ነው በማለት አዘጋጁን የጀርመንን ንኡስ ማእከልን አሳስበዋል ።
አውደ ርእዩ በሁለት ቀን ዝግጅት በዘጠኝ ዙር ተጐብኝትዋል ። ከከተማው ውጭ ያሉ ማህበራትም ብዙ ኪሎ ሜትሮችን ተጉዘው በመምጣት ተሳታፊዎች ሆነዋል ። አውደ ርእዩ በሌሎች አካባቢ እንዲቀርብ በቀረበው ጥያቄ መሰረት ባጭር ጊዜና በተቀናጀ መልኩ በሌሎች የበቫርያ ግዛት በሚገኙ ከተሞች ለማሳየት እቅድ ላይ እንዳለም በንኡስ ማእከሉ ተጠቁማል ።
በቦታው ከተዘጋጀው አውደ ርእይ በተጨማሪ በእለተ እሁድ ከቅዳሴ በኋላ ከ350 በላይ ለሚሆኑ የደብሩ ምእመናን ማህበረ ቅዱሳን በ2011 አ/ም ሊሰራቸው ካቀዳቸው የፕሮጀክት እቅዶች አምስት ያክሉን በመምረጥ ከአጭር ዘጋቢ ፊልም ጋር ገለጻ ተደረጓል ። የፕሮጀክት ገለጻው አላማ የማህበሩን እቅንቅስቃሴ በሀሳብ በጉልበትና በገንዘብ ለመደገፍ ፈቃደኛ የሆኑ አቅም ያላቸው አካላት ተሳትፎ እንዲያደርጉ ለማሳወቅ ታስቦ የቀረበ ሲሆን ብዙዎችም በደስታ ተከታትለው ቀና ምላሻቸውንም አሳይተውበታል ። በመጨረሻም አውደ ርእዩ እሁድ ከቀኑ 11 ሰአት ላይ ተጠናቋል ።

