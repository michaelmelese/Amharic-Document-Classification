የሰሜን አዲስ አበባ ሀ/ስብከት ዋና ስራ አስኪያጅ የትንሳኤ በአልን አስመልክቶ መልእክት አስተላለፉ ።
ቃለ እግዚአብሄር ተንስአ ወስጋሁኒ ኢማሰነ ።
የእግዚአብሄር ቃል ተነሳ ስጋውም ጥፋት አላገኘውም መበስበስም አልገጠመውም ስ.ቅዳሴ 256 ።
መልአከ ሰላም ዳዊት ያሬድ የሰሜን አዲስ አበባ ሀገረ ስብከት ዋና ስራ አስከያጅ መልእክት ።
ከዘመናት ቁጥር ልኬት በአፍአ የሚኖር ዘመን እና ዘመናት የማይወስኑት መጀመሪያ በሌለው ቅድምና የነበረ ቃል በእግዚአብሄር ዘንድ የነበረ እርሱ እግዚአብሄር አካላዊ ቃል በተለየ አካሉ ከድንግል ማርያም ስጋን ተዋሃደ ከሃጢአት በቀር በሁሉ እኛን መሰለ እኛንም ስለማዳን ለመሰቀል ሞት እንን ታዘዘ ድካማችንን ተቀበለ ህማማችንን ታመመ ስለ እኛ ቆሰለ ስለበደላችንም ደቀቀ ከመነገር በላይ የሆነውን ፍቅሩን አሳየን ።
እርሱ አምላካችን መስማት ላልቻሉት የመስሚያ ጆሮ የረሃብተኞች መጋቢ ለተጠሉት እና ለተረሱት የቅርብ ወዳጅ የእውራን ብርሃን የአንካሶች መጽናኛ የሆነ አዳኛችን በእኛ ስለእኛ ተናቀ ተጠላ እንደተቸገረ ቆጠርነው እንን ሊጨክኑበት አትኩረው ሊያዩት የሚያሳሳውን በማስጨነቅና በፍርድ ተወሰደ አሳራፊውን አንገላቱት አሳላፊውን አሳልፈው ሰጡት የዘመናት የአዳም ዘር ጥያቄ የ5500 ዘመን አደናጋሪ እንቆቅልሽ ይፈታ ዘንድ ከሞት ቀንበር ከሃጢአት ማእሰር ከሲኦል ሀገር ከመጨካኙ መንደር ነጻ ያወጣን ዘንድ ኤፍታህ ብሎ የፈታ ስለ እኛ ታሰረ በቁጣ ሲጐትቱት በፍቅር ተከተለ ቀንበርን ሊሰብር አመጻን ጥሎ ጽድቅን ሊጨምር ከወንበዴዎች ጋር ተደመረ ።
ክብር ይግባውና የሃጢአታችን ዋጋ የሆነውን እዳ ከፈለልን እርሱ ስለ ሁሉ ሞተ ቀድሞ በነቢያት እንዳናገረው ከመቃብራችን ሊያወጣን በመቃብር አደረ የሞትን ሃይል ይሰብር ዘንድ የሃያላን ሃያል በስጋ ሞተ ። አስጨናቂያችን የሆነውን ሞትን ይገድል ዘንድ ሞተ መቃብርን ባዶውን አስቀርቶ ሞትን ያሳፍረው ዘንድ እኛም አፋችንን ሞልተን እንዝትበት ደግሞም እንሳለቅበት ዘንድ ሞትን ቅስሙን ሰብሮ ቆዬውን መዝብሮ ነፍሳትን ማርኮ በታላቅ ሃይልና ስልጣን በቃሉ እንደተናገረ በስራውም ብርቱ የሆነ አዳኝና ነጻ አውጪ ስለ መንጋዎች ነፍሱን እንዳኖረ ሁሉ ነፍሱን ያነሳ ዘንድ ሰአቱ ሆነና በእግዚአብሄርነት ሃይሉ በሀቱም ድንግልና የተወለደ ከሀቱም መቃብር በክብር ተነሳ ። ዮሀ 10 17-18 ወተንሳእኩ በስልጣነ ባሀትትየ ስለዚህ የተከበራችሁ ህዝበ ክርስቲያን የዘመናት ዋይታችን ጥያቄ ተመልሷል ።
እንደወጣን አልቀረን እንደናፈቀን አልተተውንም እንደራበንና እንደጠማን አልቀረንም ቅዱስ ስጋውንና ክቡር ደሙን ሰጠን ሞት ድል በመነሳት ተዋጠ የተባለው ቃል ተፈጸመ ። ኢሳ 25 8 የድል ነሺው ልጆች ነንና እንደ ቅዱስ ዳዊት በአምላካችን ሃይል በጠላታችን በአጋንንት ላይ ተራመድን እንግዲህ ሁሉ ይስማ ለቀረቡት ብቻ አይደለም ለራቁትም ሰላም ሆኗል ። ክርስቶስ ላንቀላፉት በኩራት ሆኖ ተነስቷል የሲኦል ደጆች ተከፍተዋል ነፍሳት አርነት ወተዋል ንጉሳችን በክብር ከፍ ከፍ ብሏል በጨለማ ለሚኖር ህዝብ ታላቅ ብርሃን ሆኗል ብርሃንን የሚጐናጸፈው ተነስቷልና ። አሁንስ ይሁን ይደረግልንና በትንሳኤው ሃይል እንድንነሳ ክብሩን እንድናገኝ እንትጋ ። ፊል 3 ።
ሰላመ እግዚአብሄር ከሁላችሁ ጋር ይሁን ።
መልካም የትንሳኤ በአል ።
መ/ሰላም ቀሲስ ዳዊት ያሬድ የሰሜን አዲስ አበባ ሀ/ስብከት ዋና ስራ አስኪያጅ ።
