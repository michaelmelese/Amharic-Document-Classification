ዲያቆን ዮሴፍ ከተማ ።
ወላጆች ለወለድናቸው ልጆች ትልቅ አምላካዊ አደራ አለብን ። እግዚአብሄርም ልጅን ያህል ትልቅና የደስታ ምንጭ የሆነ ስጦታ ሲሰጠን ደግሞ ከትልቅ ሃላፊነት ጋር ነው ። ከሃላፊነታችን ትልቁ ለልጅ ሃይማኖትን ምግባርና ትሩፋትን በማስተማር ለእግዚአብሄር መንግስት እንዲበቃ አድርጐ በፈሪሀ እግዚአብሄር ማሳደግ ነው ። ልጅን በሚሄድበት መንገድ ምራው በሸመገለም ጊዜ ከእርሱ ፈቀቅ አይልም እንዲል ምሳ ፳፪ ፮ ።
በዘመናችን መንፈሳዊ እሴቶች ተሸርሽረው በአብዛኞቹ ወላጆች ወልጄ አሳድጌ ወግ ማእረግ አሳይቼ የሚሉት የስጋዊውን ፍላጐት ብቻ በመያዝ ነው ። ዋናው የልጆችም ጥቅም የወላጆችም ሃላፊነት ልጆቻችንን ለክብረ መንግስተ ሰማያት ማብቃት ነው ። ስለዚህ እያንዳንዱ ወላጅ ልጄን ለሲኦል ነው ለመንግስተ ሰማያት ነው የማሳድገው ? ብሎ ራሱን መጠየቅ አለበት ።
ማንም ለልጁ ክፉን አይመኝምና ሁሉም ሰው እርሱም ልጆቹም ለክብረ መንግስቱ እንዲበቁ ይሻል ስለዚህ ልጆች ዛሬ በጥሩ መሰረት ላይ መታነጽ ይኖርባቸዋል ። ልጆች በልጅነታቸው ያልተዘራባቸውን በህይወታቸው አያፈሩም ። አንዳንድ ወላጆች ለአለማዊ ትምህርት ብቻ ቅድሚያ በመስጠት መንፈሳዊውን ወደ ጐን ይተዋሉ ። መንፈሳዊው ህይወት ካደጉ በኋላ የሚደርስ ይመስላቸዋል ። በእርግጥ አንዳንድ ወላጆች እኛ ራሳችን የመንፈሳዊ ህይወት ግንዛቤ ስለሌለን አስፈላጊነቱም እምብዛም አይታየንም ወይንም በሰንበት ቀን ቤተ ክርስቲያን በመሄድ እንገድበዋለን ሁሌ የሚኖሩት ህይወት መሆኑን አናውቅም ። ይህ ግን ለዚህ ዘመን የልጅ አስተዳደግ አስቸጋሪ ነው ። ይህ ዘመን ልጆቻችንን ወስዶ ብኩን የሚያድርጋቸው ብዙ የህይወት ወጥመድ የሞላበት ነው ። ካደጉ በኋላ በልጅነት የሌላቸውን ለማምጣት ይቸግራል ። ተስፋ ገና ሳለች ልጅህን ገስጽ መሞቱንም አትሻ ምሳ ፲፱ ፲፰ ።
ስለዚህ የልጆቻችን እድገት ሁለንተናዊ እንዲሆን ከአለማዊ ትምህታቸው ባልተናነሰ ወይንም በበለጠ ለመንፈሳዊው ትምህርትና ህይወታቸው ከፍተኛ ትኩረትና ጥረት ልንሰጥ ይገባል ። ሰው አለሙን ሁሉ ቢገዛ ነፍሱን ግን ቢያጠፋ ለሰው ምን ይጠቅመዋል ? ማር ፰ ፴፮ ልጆቻችን በአስላ ትምህርት ውስጥ ብቻ ቢያልፉ ምእራባዊ ይሆናሉ ።
ምን ማለት ነው ?
አለማችን በፈጣን ለውጦች ውስጥ እየተጓዘች ነው ። ብዙዎች የነሱ ሀሳብ እምነት ባህልና ስርአት በአለም ላይ እንዲንሰራፋና የአለም ህዝብ የነሱ ተከታይ እንዲሆን እየተጉ ይገኛሉ ። በተለይ የምእራቡ አለም በዚህ ረገድ ፊታውራሪ ነው ። ሉላዊነት ወይንም ግሎባላይዜሽን በመባል የሚታወቀው የዘመናችን ገዢ ርእዮት ምእራባዊ ባህልን የአኗኗር ዘይቤን በአለም ላይ ለማስረጽ የተቀረጸ ነው ። የሀገራችን ስርአተ ትምህርት ከምእራባውያን ስልጣኔ የተቀዳ ነው ።
ለመሆኑ ምእራባዊነት መገለጫውና ግቡ ምድነው ?
ምእራባዊነት በተለይ ልጆችና ታዳጊዎች በሰፊው ተደራሽ በሚሆኑባቸው ፊልም ዘፈን የትምህርት ስአታችን ወዘተ በሰፊው የሚሰብክ ሲሆን ።
፩ ከመንፈሳዊነት ይልቅ ቁሳዊነትን ከፍ አድርጐ የሚያሳይ ።
፪ ቋሚ የህይወት እሴት የሌለው እንደ ጊዜው የሚለዋወጥ ሰብእና አለማዊነትን ግብረ-ሰዶማዊነትን ጾታ መቀየርን የኮንትራት ትዳርን ወዘተ ።
፫ ሃይማኖት የለሽነትን ወይንም ፕሮቴስታንትነትን ግብ አድርጐ የሚሰራ ነው ።
ነገር ግን ከላይ በተጠቀሱት መንገዶች ይኸው ህይወት ከፍ ያለና የሚያስቀና አስመስሎ በቁሳቁስ አጅቦ በማቅረብ የብዙ ወጣቶችን እና ታዳጊዎችን ቀልብ የሚማርክ ሆኗል ። በዚህም አብዛኛው በተለይ የከተማው ወጣት ልቡ መማረኩ በአለባበሱ በምኞቱና በአኗኗሩ ሁሉ የሚታይ ነው ።
ምእራባውያኑ ይህን አይነቱን ሁኔታ ለመፍጠር የሚተጉት ለምንድነው ?
ልብ በሉ ! አንድ ማህበረሰብ የእኛን አኗኗር የሚከተል ከሆነ ሌላው ሁሉ ቀርቶ ቢያንስ በዘላቂነት የእኛን ምርቶች ይጠቀማል በየጊዜው የምናመጣውን አዳዲስ ነገር ይገዛል ። ስለዚህ ዘላቂ የሆነ የገበያ እድል ባህላችንን በመሸጥ ብቻ እናገኛለን ማለት ነው ። ይህ የምእራባውያኑ አንዱ ግብ ሲሆን በፖለቲካ በሃይማኖትና በሌላም መስኮች የአለም ቁንጮ ሆኖ የመምራትንና ለፈጠራዎቻቸው ሁሉ ተቀባይነትን ያስገኝላቸዋል ማለት ነው ።
ምን እናድርግ ?
በመሰረቱ ልጆቻችን ላይ የተሰጠንን ሃላፊነት መወጣት የሚገባን ከምእራባዊነት ልንታደጋቸው ብቻ አይደለም ። ማንነታቸውን በትክክል አውቀው በምድርም በሰማይም ተስፋ ያላቸው ስጋዊም መንፈሳዊም እድገትና ስኬት ያላቸው መሆን ይችሉ ዘንድ ነው ።

በተለይ ይህ ወቅት ህጻናትና ታዳጊ ልጆች ብሎም ወጣቶቻች ከመደበኛው ትምህርት በአንጻሩም ነጻ የሚሆኑበት ጊዜ ነው ። ከዚህ በታች ይህን ጊዜያቸውን ሊያውሉበት ይገባል ብለን ያቀረብናቸው ምክረ-ሀሳቦችም በእርግጥ በክረምቱ ጊዜ የበለጠ ቢተገበሩም በበጋውም ቢሆን መዘንጋት የሌለባቸው ነገሮች ናቸው ።
ኦርቶዶክሳውያን ልጆች በዚህ ክረምት የበለጠ መንፈሳዊ ህይወታቸውን ማጐልበት ላይ በማተኮር እግረ መንገዱን ደግሞ ለዘላቂው የክርስትና ህይወታቸው ስንቅ የሚሆኑ እውቀትና ክህሎቶችን የሚያስጨብጧቸው ጉዳዮች ላይ ማተኮር አለባቸው ። እንደ ምሳሌም ።
፩ የአብነት ትምህርቶችን ቢከታተሉ ።
በየደብሩ የአብነትን ትምህርት ከጠቃሚ የአባቶች የህይወት ምክሮችና ግብረ-ገብ ጋር ጨምረው የሚያስተምሩ ካህናት አሉ ። ልጆች እነዚህን መማራቸው ለጸሎትና አጠቃላይ መንፈሳዊ ህይወታቸውን ከመጥቀሙም ባሻገር በነገዋ ቤተ ክርስቲያን ውስጥ የአገልግሎት እድል ፈንታ ይሰጣቸዋል ይህም ቤተ ክርስቲያናችን ለምትመኘው በሁለት በኩል የተሳለ አገልጋይ ትልቅ መሰረት ነው ። በአገልግሎት ውስጥ መኖር ደግሞ ለሌሎች ከመትረፍም ባሻገር ለራስ መጠበቅ የበለጠ ጠቃሚ ነው ።
፪ በሰንበት ትምህርት ቤቶች መርሀ ግብሮች ላይ ቢሳተፉ ።
እያንዳንዱ ኦርቶዶክሳዊ ልጅ በሰንበት ትምህርት ቤቶች ውስጥ ማለፍ ይኖርበታል ። በጋውንም ጨምሮ ማለት ነው ። ሰንበት ትምህርት ቤት ቤተ ክርስቲያን ህጻናትን የምትታደግበት አንዱ መዋቅር ነው ። በክረምት ደግሞ በርካታ በአማራጭ የተዘጋጁ መርሀ-ግብሮች ስላሉ ህጻናት ብዙ ያተርፉባቸዋል ።
፫ መንፈሳዊ የዜማ መሳርያዎችን ቢማሩ ።
በማህበረ ቅዱሳን ትምህርት ቤቶችና በአንዳንድ ሰንበት ትምህት ቤቶች የኢትዮጵያ ኦርቶዶክስ ተዋህዶ ቤተ ክርስቲያን የዜማ መሳርያዎች ስልጠና በመስጠት ላይ ይገኛል ። እነዚህም በገና መሰንቆ ከበሮና ዋሽንት ናቸው ። ልጆች እነዚህን በዚህ ክረምት ቢማሩ እያደጉ በሄዱ ጊዜ ደግሞ የበለጠ ልምድ ስለሚሆናቸው ባለሙያ ይሆናሉ ። ይህም ለአገልግሎት ህይወትም በር ይከፍትላቸዋል ።
፬ መንፈሳዊ ፊልሞችን መንፈሳዊ ታሪክና ትምህርት የያዙ የልጆች መጻህፍትን የህጻናት መዝሙራትን ወዘተ መመልከትና ማንበብ ቢችሉ የበለጠ ጠቃሚ ይሆንላቸዋል ። በዚያውም እነዚህን ነገሮች ልምድ እንዲያደርጉ ስለሚረዳቸው ወላጆች ልጆቻቸው በእነዚህ መንገዶች ራሳቸውን በራሳቸው ስለሚያስተምሩ ብዙ ይረዳቸዋል ።
እነዚህን ቢያደርጉና በዘላቂነትም ገንዘብ ማድረግ ቢችሉ ለአጠቃላይ ህይወታቸው ትልቅ ትርጉም ያለው ከመሆኑም ባሻገር ወላጆችም እግዚአብሄር የሚወዳቸውን በጐ ስራዎች በማድረጋቸው ዋጋ ያገኙበታል ።
በመጨረሻም መዘንጋት የሌለበት ልጆች በመንፈሳዊ ህይወታቸው ጥሩ ሲሆኑ በአስላ ትምህርታቸውም የበለጠ ብርቱዎች እንደሚሆኑ የታወቀ ነው ። ይህ ሁኔታ በታችኞቹ ደረጃዎች ሳይወሰን ዛሬ በየዩኒቨርሲቲው በትምህርታቸው ከፍተኛ ውጤት በማስመዝገብ የወርቅ ሜዳሊያና ዋንጫ ሽልማቶቻቸውን ለቤተ ክርስቲያን ስጦታ የሚያበረክቱ የግቢ ጉባኤ ተማሪዎችን መመልከት በቂ ማስረጃ ነው ።
ረድኤተ እግዚአብሄር አይለየን !

