ሚያዚያ 17 ቀን 2005 አ.ም. ።


ብጹእ ወቅዱስ አቡነ ማትያስ ፓትርያርክ ርእሰ ሊቃነ ጳጳሳት ዘኢትዮጵያ ሊቀ ጳጳስ ዘአክሱም ወእጨጌ ዘመንበረ ተክለ ሃይማኖት ከማህበረ ቅዱሳን ቴሌቪዥን ጋር በአለ ትንሳኤን ምክንያት በማድረግ ልዩ ቃለ መጠይቅ አደረጉ ። በዚህ አንድ ሰአት የፈጀ ቃለ መጠይቅ ላይ ቅዱስነታቸው ስለ ልጅነት ጊዜያቸው በትምህርት ቤት ሳሉ ስለነበሯቸው ገጠመኞች ስለ ምንኩስና ህይወት በቤተ ክርስቲያኒቱ ስላሉ ልዩ ልዩ አስተዳደራዊና ችግሮች እና በተሰጣቸው ሃላፊነት ምን ሊሰሩ እንዳሰቡ ስለ ቅድስት ሀገር የርስት ጉዳይ ከግብጽ ቤተ ክርስቲያን ጋር ለመስራት ስለታሰበው መፍትሄ እና ስለ እርቀ ሰላሙ ጉዳይ ሰፋ ያለ ማብራሪያ የሰጡ ሲሆን ሙሉ ቃለ መጠይቁ በማህበሩ የቴሌቪዥን መርሀ ግብር ከበአለ ትንሳኤ ጀምሮ እንደሚቀርብ የማህበሩ ሬድዮና ቴሌቪዥን ክፍል አስተባባሪ ዲያቆን ሄኖክ ሃይሌ ገልጸዋል ።
የማህበረ ቅዱሳን በኢቢኤስ ቴሌቪዥን መርሀ ግብር ከተጀመረበት የካቲት ፲፮ ፳፻፭ ጀምሮ እስከ በአለ ትንሳኤ ድረስ አስር ልዩ ልዩ መርሀ ግብራትን ያስተላለፈ ሲሆን የተጀመረበትን ሰአት በማስተካከልም መርሀ ግብሩ ዘወትር እሁድ ከ5 30 6 00 ሰአት ድረስ ሆኗል ። የተላለፉ ዝግጅቶችም በኢንተርኔት ላይ በማንኛውም ሰአት መከታተል ይቻላል ። ዝግጅቶቹን በመመልከት በስልክና በኢንተርኔት አድራሻዎቻችን ገንቢ አስተያየቶቻችሁን የሰጣችሁን ምእመናንን እያመሰገንን ለበለጠ ስራ ረድኤተ እግዚአብሄር እንዳይለየን ጸልዩልን ሲሉ የክፍሉ አስተባባሪ ገልጸዋል ።
