፰ ሆሳእና ።
በልደት አስፋው ።
መጋቢት ፴ ቀን ፳፻፱ አ.ም ።
ልጆች ደህና ሰነበታችሁ ? እግዚአብሄር ይመስገን ! ባለፈው ዝግጅት ሰለ ሰባተኛው የአቢይ ጾም ሳምንት ተምራችሁ ነበር ። መልካም ልጆች ! በዛሬው ዝግጅታችን ደግሞ ስለ ስምንተኛውና የመጨረሻው የአቢይ ጾም ሳምንት ማለትም ስለ ሆሳእና አጭር ትምህርት እንደሚከተለው ይዘንላችሁ ቀርበናል ።
ስምንተኛው የአቢይ ጾም ሳምንት ሆሳእና ይባላል ። ትርጉሙም መድሃኒት አሁን አድን ማለት ነው ። ሆሳእና ጌታችን አምላካችንና መድሃኒታችን ኢየሱስ ክርስቶስ በአህያ ጀርባ ተቀምጦ በክብር በምስጋና ወደ ኢየሩሳሌም የገባበት እለት ነው ።
በዚህ እለት ህጻናትና አረጋውያን በአንድነት ሆነው የዘንባባ ቅጠል ይዘው ለዳዊት ልጅ በሰማይ መድሃኒት መባል ይገባዋል በእግዚአብሄር ስም የመጣው የዳዊት ልጅ የዳዊት አምላክ ኢየሱስ ክርስቶስ ቡሩክ ነው ! እያሉ በአንድነት ጌታችንን አመስግነዋል ።
ስለዚህም ሆሳእና በየአመቱ በቤተ ክርስቲያናችን በመንፈሳዊ ስርአት ይከበራል ። እኛ ክርስቲያኖችም ለመታሰቢያ ይሆን ዘንድ በራሳችን ላይ የዘንባባ ቅጠል በመስቀል ምልክት እናስራለን ።
የአቢይ ጾም ሳምንታትን ስያሜና ታሪክ በሚመለከት በተከታታይ ክፍል ያቀረብንላችሁን ትምህርት በዚሁ ፈጸምን ። በሉ ደህና ሁኑ ልጆች ! ለበአለ ትንሳኤው በሰላም ያድርሰን ። ሰላመ እግዚአብሄር ከላችን ጋር ይሁን ።
ወስብሀት ለእግዚአብሄር ።
