በምሳሌም ይነግራቸው ጀመር ። አንድ ሰው የወይን አትክልት ተከለ ቅጥርም ቀጠረለት መጥመቂያም ማሰለት ግንብም ሰራና ለገበሬዎች አከራይቶ ወደ ሌላ አገር ሄደ ።
በጊዜውም ከወይን አትክልት ፍሬ ከገበሬዎቹ እንዲቀበል አንድ ባሪያ ወደ ገበሬዎቹ ላከ ።
ይዘውም ደበደቡት ባዶውንም ሰደዱት ።
ዳግመኛም ሌላውን ባሪያ ወደ እነርሱ ላከ እርሱንም ወግረው ራሱን አቆሰሉት አዋርደውም ሰደዱት ።
ሌላውንም ላከ እርሱንም ገደሉት ከሌሎችም ከብዙዎች አንዳንዱን ደበደቡ አንዳንዱንም ገደሉ ።
የሚወደው አንድ ልጅ ገና ነበረው ልጄንስ ያፍሩታል ብሎ እርሱን ከሁሉ በኋላ ወደ እነርሱ ላከ ።
እነዚያ ገበሬዎች ግን እርስ በርሳቸው ። ወራሹ ይህ ነው ኑ እንግደለው ርስቱም ለኛ ይሆናል ተባባሉ ።
ይዘውም ገደሉት ከወይኑም አትክልት ወደ ውጭ ጣሉት ።
እንግዲህ የወይኑ አትክልት ጌታ ምን ያደርጋል ? ይመጣል ገበሬዎቹንም ያጠፋል የወይኑንም አትክልት ለሌሎች ይሰጣል ።
ግንበኞች የናቁት ድንጋይ እርሱ የማእዘን ራስ ሆነ ይህም ከጌታ ዘንድ ሆነ ለአይኖቻችንም ድንቅ ነው ። የሚለውን ይህን መጽሀፍ አላነበባችሁምን ?
ምሳሌውንም ስለ እነርሱ እንደ ተናገረ አውቀዋልና ሊይዙት ፈለጉ ነገር ግን ህዝቡን ፈሩ ። ትተውትም ሄዱ ።
በንግግርም ሊያጠምዱት ከፈሪሳውያንና ከሄሮድስ ወገን የሆኑትን ወደ እርሱ ላኩ ።
መምህር ሆይ የሰውን ፊት ሳትመለከት በእውነት የእግዚአብሄር መንገድ ታስተምራለህና እውነተኛ እንደ ሆንህ ለማንምም እንዳታደላ እናውቃለን ለቄሳር ግብር መስጠት ተፈቅዶአልን ወይስ አልተፈቀደም ? እንስጥን ወይስ አንስጥ ?
እርሱ ግን ግብዝነታቸውን አውቆ ። ለምን ትፈትኑኛላችሁ ? አየው ዘንድ አንድ ዲናር አምጡልኝ አላቸው ።
እነርሱም አመጡለት ። ይህች መልክ ጽህፈቲቱስ የማን ናት ? አላቸው እነርሱም ። የቄሳር ናት አሉት ።
ኢየሱስም መልሶ ። የቄሳርን ለቄሳር የእግዚአብሄርንም ለእግዚአብሄር አስረክቡ አላቸው ። በእርሱም ተደነቁ ።
ትንሳኤ ሙታን የለም የሚሉ ሰዱቃውያን ወደ እርሱ መጥተው ጠየቁት እንዲህም አሉት ።
መምህር ሆይ ሙሴ ። የአንድ ሰው ወንድም ሚስቱን ትቶ ልጅ ሳያስቀር ቢሞት ወንድሙ ሚስቱን አግብቶ ለወንድሙ ዘር ይተካ ብሎ ጻፈልን ።
ሰባት ወንድማማቾች ነበሩ ፊተኛውም ሚስት አግብቶ ዘር ሳያስቀር ሞተ ።
ሁለተኛውም አገባት ዘርም ሳይተው ሞተ ሶስተኛውም እንዲሁ ።
ሰባቱም አገቡአት ዘርም አላስቀሩም ። ከሁሉም በኋላ ሴቲቱ ደግሞ ሞተች ።
ሰባቱ አግብተዋታልና በትንሳኤ ቀን ሲነሱ ከእነርሱ ለማናቸው ሚስት ትሆናለች ?
ኢየሱስም መልሶ እንዲህ አላቸው ። መጻህፍትንና የእግዚአብሄርን ሃይል አታውቁምና ስለዚህ የምትስቱ አይደለምን ?
ከሙታንስ ሲነሱ በሰማያት እንዳሉ መላእክት ይሆናሉ እንጂ አያገቡም አይጋቡምም ።
ስለ ሙታን ግን እንዲነሱ እግዚአብሄር ። እኔ የአብርሃም አምላክ የይስሀቅም አምላክ የያእቆብም አምላክ ነኝ እንዳለው በሙሴ መጽሀፍ በቁጥቋጦው ዘንድ የተጻፈውን አላነበባችሁምን ?
የህያዋን አምላክ ነው እንጂ የሙታን አይደለም ። እንግዲህ እጅግ ትስታላችሁ ።
ከጻፎችም አንዱ ቀርቦ ሲከራከሩ ሰማና መልካም አድርጐ እንደ መለሰላቸው አስተውሎ ። ከሁሉ ፊተኛይቱ ትእዛዝ ማናቸይቱ ናት ? ብሎ ጠየቀው ።
ኢየሱስም መልሶ እንዲህ አለው ። ከትእዛዛቱ ሁሉ ፊተኛይቱ ። እስራኤል ሆይ ስማ ጌታ አምላካችን አንድ ጌታ ነው ።
አንተም በፍጹም ልብህ በፍጹምም ነፍስህ በፍጹምም አሳብህ በፍጹምም ሃይልህ ጌታ አምላክህን ውደድ የምትል ናት ። ፊተኛይቱ ትእዛዝ ይህች ናት ።
ባልንጀራህን እንደ ራስህ ውደድ የምትል እርስዋን የምትመስል ይህች ናት ። ከእነዚህ የምትበልጥ ሌላ ትእዛዝ የለችም ።
መልካም ነው መምህር ሆይ አንድ ነው ከእርሱም በቀር ሌላ የለም ብለህ በእውነት ተናገርህ ።
በፍጹም ልብ በፍጹም አእምሮም በፍጹም ነፍስም በፍጹም ሃይልም እርሱን መውደድ ባልንጀራንም እንደ ራስ መውደድ በሙሉ ከሚቃጠል መስዋእትና ከሌላው መስዋእት ሁሉ የሚበልጥ ነው አለው ።
ኢየሱስም በአእምሮ እንደ መለሰ አይቶ ። አንተ ከእግዚአብሄር መንግስት የራቅህ አይደለህም አለው ። ከዚህም በኋላ ማንም ሊጠይቀው አልደፈረም ።
ኢየሱስም በመቅደስ ሲያስተምር መልሶ እንዲህ አለ ። ጻፎች ክርስቶስ የዳዊት ልጅ ነው እንዴት ይላሉ ?
ዳዊት ራሱ በመንፈስ ቅዱስ ። ጌታ ጌታዬን ። ጠላቶችህን የእግርህ መረገጫ እስካደርግልህ ድረስ በቀኜ ተቀመጥ አለው አለ ።
ዳዊትም ራሱ ጌታ አለው እንዴትስ ልጁ ይሆናል ? ብዙ ህዝብም በደስታ ይሰሙት ነበር ።
ሲያስተምርም እንዲህ አለ ። ረጃጅም ልብስ ለብሰው መዞርን በገበያም ሰላምታን በምኩራብም የከበሬታን ወንበር በግብርም የከበሬታን ስፍራ ከሚወዱ ከጻፎች ተጠበቁ ።
የመበለቶችን ቤት የሚበሉ ጸሎታቸውንም በማስረዘም የሚያመካኙ እነዚህ የባሰ ፍርድ ይቀበላሉ ።
ኢየሱስም በመዝገብ አንጻር ተቀምጦ ህዝቡ በመዝገብ ውስጥ ገንዘብ እንዴት እንዲጥሉ ያይ ነበር ብዙ ባለ ጠጐችም ብዙ ይጥሉ ነበር ።
አንዲትም ድሀ መበለት መጥታ አንድ ሳንቲም የሚያህሉ ሁለት ናስ ጣለች ።
ደቀ መዛሙርቱንም ጠርቶ ። እውነት እላችኋለሁ በመዝገብ ውስጥ ከሚጥሉት ሁሉ ይልቅ ይህች ድሀ መበለት አብልጣ ጣለች ።
ሁሉ ከትርፋቸው ጥለዋልና ይህች ግን ከጉድለትዋ የነበራትን ሁሉ ትዳርዋን ሁሉ ጣለች አላቸው ።
