
ሰኔ 8 ቀን 2007 አ.ም. ።
በቀሲስ ይግዛው መኬንን ።
4 ሰማያዊውን ህይወት ናፋቂዎች ስለሆኑ ።
ክቡር ዳዊት በቤትህ የሚኖሩ ሁሉ የተመሰገኑ ናቸው ለአለምና ለዘለአለምም ያመሰግኑሃል ። አቤቱ እርዳታው ከአንተ ዘንድ የሆነለት በልቡም የላይኛውን መንገድ የሚያስብ ሰው ምስጉን ነው ። በማለት ሰማያዊውን መናፈቅ እንደሚያስመሰግን በመንፈስ ቅዱስ ተቃኝቶ ተናገረ ። መዝ 83 4 ።
ቅዱስ ጳውሎስም የሚጠበቅበትን አገልግሎት ካከናወነ በኋላ ልሄድ ከክርስቶስም ጋር ልኖር እናፍቃለሁ ከሁሉ ይልቅ እጅግ የሚሻል ነውና በማለት ምድራዊ ያይደለ ሰማያዊ ህይወት ምን ያህል እንደሚናፈቅ ገልጿል ። ፊል.1 23 ለዚህ ነው ቅዱሳን በስጋ የምኞት ፈረስ እንዲጋልቡ በሃጢአት ባህር እንዲዋኙ በክፉ አሳብ ጀልባ እንዲቀዝፉ የሚፈታተናቸውን ርኩስ መንፈስ በመልካም ስራቸው በመቃወም ድል የሚያደርጉት ። ቅዱስ ጳውሎስ ለእኛም ይገለጥ ዘንድ ካለው ክብር ጋር ቢመዛዘን የአሁኑ ዘመን ስቃይ ምንም እንዳይደለ አስባለሁ ። በማለት የአሁኑን ችግርና ፈተና ከሚመጣው ጋር በማመዛዘን የተናገረው ። ሮሜ.8 18 ።
ቅዱስ ኤፍሬምም በውዳሴ ማርያም ጸሎቱ ሰማእታት በእውነት የዚህን አለም ጣእም ናቁ ስለ እግዚአብሄርም ሲሉ ደማቸውን አፈሰሱ ስለመንግስተ ሰማያትም ሲሉ መራራ ሞትን ታገሱ ። በማለት የዚህን አለም መከራ መታገስ ሰማያዊውን ክብር በማስታወስና የሚገኘውን ዋጋ በማመን እንደሆነ ገልጿል ። የሀሙስ ውዳሴ ማርያም ለዚህም ነው ሰማእታት እሳቱን ስለቱን ጻድቃን ግርማ ሌሊቱን ጽምጸ አራዊቱን ጸብአ አጋንንቱን ታግሰው ስጋቸውን ለነፍሳቸው አስገዝተው የኖሩበት አቢይ ምስጢር ።
ሰማእታት የሚታሰሩበትን ገመድ የሚሰቀሉበትን ግንድ ይዘው ወደ ሞት ሲነዱ ጻድቃንም አስኬማቸውን ደፍተው ደበሎአቸውን ለብሰው ከምግበ ስጋ ተለይተው ርሃቡን ጥሙን ችለው ሲኖሩ ደስ ይላቸዋል ። ምክንያቱም ከፈጣሪያቸው እንደሚያገኙ ያውቃሉና ነው ። መሬት ፊቷን ወደ ጸሀይ ስታዞር ብርሃን እንደምታገኝ ፊቷን ስትመልስ ደግሞ ጨለማ እንደሚሆን ሳይንሱ ይነግረናል ። የሰው ልጅም ፊቱን ወደ እግዚአብሄር ካዞረ ብርሃን ይሆንለታል ፊቱን ከፈጣሪው ካዞረ ግን ይጨልምበታል ። ኑሮው ትዳሩ መንገዱ ሁሉ የተሳካ እንዲሆን የውስጥ ሰላምን እንዲያገኝ በሚያገኘው ተደስቶ እንዲኖር ሰላም ጤና በረከት ከቤቱ እንዳይርቁ አሸሼ ገዳሜ በሉ አይዟአችሁ ጨፍሩ የሚለውን የጥንት ጠላት የአጋንንት ስብከት በመልካም ስራ በዝማሬ በማህሌት በሰአታት በቅዳሴ በኪዳን ተጠምዶመቃወም ያስፈልጋል ።
የዘወትር ስብከት ስጋችሁ በነፍሳችሁ ላይ ትንገስ የሚል ስለሆነ እኛ ግን ነፍሳችንን በስጋችን ላይ ልናነግሳት እንደ አባቶቻችን ቅዱስን ሰማያዊውን ናፋቂዎች ልንሆን ያስፈልጋል ። ድንን የሚሆነው ምድራዊ መኖሪያችን ቢፈርስ በሰማይ ያለ በእጅ ያልተሰራ የዘለአለም ቤት የሚሆን ከእግዚአብሄር የተሰራ ህንጻ እንዳለን እናውቃለንና ። በዚህ ውስጥ በእውነት እንቃትታለንና ከሰማይም የሚሆነውን መኖሪያችንን እንድንለብስ እንናፍቃለንና ለብሰን ራቁታችንን አንገኝም ። 2ቆሮ.5 1 ።
5 ለሌላው አሳቢዎች በመሆናቸው ።
ለሌላው ማሰብ ለሌላው መጨነቅ ከሚደሰቱ ጋር መደሰት ከሚያዝኑ ጋር ማዘን ችግር የወደቀባቸውን ሰዎች የችግራቸው ተካፋይ መሆን ፈጣሪን መምሰል ነው ። ብርሃነ አለም ቅዱስ ጳውሎስ በአንድ አሳብ ተስማሙ አንድ ፍቅር አንድም ልብ አንድም አሳብ ይሁንላችሁ ለወገኔ ይጠቅማል በማለት ወይም በከንቱ ውዳሴ ምክንያት አንድ እን አታድርጉ ነገር ግን እያንዳንዱ ባልንጀራው ከራሱ ይልቅ እንዲሻል በትህትና ይቁጠር እያንዳንዱ ለራሱ የሚጠቅመውን አይመልከት ። ለባልንጀራው ደግሞ እንጂ ።
በክርስቶስ ኢየሱስ የነበረ ይህ አሳብ በእናንተ ዘንድ ደግሞ ይሁን ። በማለት ከራስ ይልቅ ለሌላው ማሰብን እንድናስቀድም ያስተምረናል ። ፊልጰ.2 1 ታላቁ ሊቅም በሰቆቃወ ድንግል ላይ ኢየሱስ ስዱድ ተስፋሆሙ ለስዱዳን ። ኢየሱስ ግፉእ ምስካዮሙ ለግፉአን ። እግዚአብሄር ማህደር ዘአልቦ ከመ ነዳያን በማለት የጌታችን መሰደድ የተሰደደውን የሰውን ልጅ ለመመለስ እንደሆነ ጌታችን ያለ በደሉ የተገፋው የተገፋ የሰውን ልጅ ሊያድን እንደሆነ እግዚአብሄር ተስፋ ላጡ ተስፋ ማረፊያ ቤት ለሌላቸው ማረፊያ እንደሆነ ይነግረናል ። ይህንን ስለሚያውቁ ቅዱሳን ከራሳቸው በላይ ለሌላው ያስባሉ ።
ይህንን ሀጢአታቸውን ይቅር በላቸው ያለዚያ ግን ከጻፍኸው መጽሀፍ እባክህ ደምስሰኝ አለ ። የሚለውን የታላቁን ሰው የሙሴን ልመና ስንመለከት ምን ያህል ለሌላው ማሰብ እንደሚገባ እንማራለን ዘጸ.32 32 ዛሬ ቢሆን ምናልባት ሌላውን ደምስሰህ እኔን ጻፍ ሳይባል ይቀራል ትላላችሁ ። ቅዱሳን ግን እንደፈጣሪያቸው ለሌላው አሳቢወች በመሆናቸው እግዚአብሄር አያፍርባቸውም ተባለ ።
ዛሬም ሰው ለድሃ እጁን ሲዘረጋ እግዚአብሄር ደግሞ የምህረት እጁን ይዘረጋለታል ። የወደቀ ባልንጀራውን ሲያነሳ እግዚአብሄር እርሱን ከወደቀበት ያነሳዋል ። የተጨነቀውን ሲያጽናና የተጨቆነውን ነጻ ሲያወጣ ተስፋ ለቆረጠው ሲደርስለት በእውነት ዋጋው አይጠፋበትም ። ለዚህ ነው ክቡር ዳዊት ለችግረኛና ለምስኪን የሚያስብ ምስጉን ነው እግዚአብሄር ይጠብቀዋል ህያውም ያደርገዋል ። በማለት ያስተማረን ። መዝ 40 1 ስለዚህ በዘመናችን ያለውን የወገንተኝነት የትእቢትና የስጋዊነትን አስተሳሰብና አመለካከት በወንጌል መሳሪያነት አፈራርሶና ንዶ ለራስ ነጻ በመውጣት ለሌላውም መትረፍ ያስፈልጋል ። ከነዚህ ክፉ ተግባራት ካልተለየን ገና ዛሬም በጨለማ ውስጥ ስላለን እንጠንቀቅ ።
ልጄ ድሃውን ምጽዋቱን አትከልክለው ከሚለምንህ ከድሃውም አይኖችህን አትመልስ ። የተራበች ሰውነትን አታሳዝን ያዘነ ሰውንም አታበሳጭ ። ያዘነ ልቡናን አታስደንግጥ የሚለምንህን ሰው አልፈኸው አትሂድ ። የሚገዛልህ ቤተ ሰብህን አትቆጣ ከድሃም ፊትህን አትመልስ ። ካለ በኋላ ቀጥሎ ከሚለምንህ ሰው ፊትህን አትመልስ በልቡናው አዝኖ ቢረግምህ ፈጣሪው ልመናውን ይሰማዋልና ።
በማለት ምስካየ ህዙናን ረዳኤ ምንዱባን የሆነ እግዚአብሄር የድሃውን ሀዘን ሰምቶ እንደሚበቀል ይነግረናል ። ሲራ.4 2 ስለዚህ የነዚህ ቅዱሳን ልጆች የሆን እኛ ፍትህ ተጓድሎባቸው የሚሰማቸው አጥተው የሚገባቸውን ተነፍገው መከበር ሲገባቸው ተዋርደው ከሰው በታች ሆነው ለሚቆዝሙ ወገኖች ፈጥነን ልንደርስላቸው ይገባል ። ሳትሞት ለባልንጀራህ በጐ ነገርን አድርግ ። ተብለን ተመክረናልና ። ሲራ.14 13 ።
6 ለመከራ ራሳቸውን ያዘጋጁ በመሆናቸው ።
ከላይ እንዳየነው እምነታቸው በማእበል ቢመታ የማይፈርስ እውነተኛ እምነት ስለሆነ ለመከራ አይበገሩም ። ከእሳቱ ከሰይፉ ከመከራው በስተጀርባ የሚወርድላቸው አክሊለ ህይወት ስለሚታያቸው ወደሞት ሲነዱ ደስ እያላቸው ይሄዳሉ ። ራሳቸውን ለሞት ራሳቸውን ለስቅላት ራሳቸውን ለእንግልት አዘጋጅተው በሃይማኖት ስለሚኖሩ ፈጣሪ ያዝንላቸዋል ። ደስ ይሰኝባቸዋልም ። ያለ መከራ ዋጋ እንደማይገኝም ስለሚያውቁ አቤቱ ቅጣኝ ነገር ግን እንዳታዋርደኝ በመጠን ይሁን እንጂ በቁጣ አይሁን ። እያሉ ድሎትን ሳይሆን መከራ ስጋን ይለምናሉ ። ኤር.1 24 ስጋ ሲጐሰም ለነፍስ እንደሚገዛ ይረዳሉ ።
ከክርስቶስ ፍቅር ማን ይለየናል መከራ ወይስ ጭንቀት ወይስ ስደት ወይስ ረሃብ ወይስ ራቁትነት ወይስ ፍርሃት ወይስ ሰይፍ ነውን ስለ አንተ ቀኑን ሁሉ እንገደላለን እንደሚታረዱ በጐች ተቆጥረን ተብሎ እንደተጻፈ ነው ። በዚህ ሁሉ ግን በወደድን በእርሱ ከአሸናፊዎች እንበልጣለን ። ሞት ቢሆን ህይወትም ቢሆን መላእክትም ቢሆኑ ግዛትም ፍጥረትም ቢሆን በክርስቶስ ኢየሱስ በጌታችን ካለ ከእግዚአብሄር ፍቅር ሊለየን እንዳይችል ተረድቼአለሁ ። የሚለው የቅዱስ ጳውሎስም ትምህርት የሚያስተምረው ራስን ለመከራ ማዘጋጀትን ነው ። ሮሜ.8 35 ።
ገበሬ ብርዱን ዝናቡን ጸሀዩን ታግሶ እሾሁን ነቅሎ መሬቱን አለምልሞ ተክል የሚተክለውና ከበቀለም በኋላ የሚኮተኩተው የሚያርመው ፍግ እያስታቀፈ የሚንከባከበው ውሃ እያጠጣ ጸረ ተባይ መድሀኒት እየረጨ ከተባይ የሚጠብቀው ቅጥር ምሶለት አጥር አጥሮለት ከእንስሳት የሚያስጠብቀው በአጠቃላይ ብዙ የሚደክምለት መልካም ፍሬን ለማግኘት ነው ። እንዲህ ከለፋ በኋላ አመርቂ ውጤት ቢያገኝ በልፋቱ ይደሰታል ። በሚቀጥለውም ከመጀመሪያው የበለጠ እንክብካቤ ያደርግለታል ። ካልሆነ ግን ያዝናል ። ተክሉ ፍሬ አልባ ቢሆን ወይም ደግሞ ጣፋጭ ፍሬን እየጠበቀ መራራ ፍሬን ቢያፈራ ከማዘንም አልፎ እንዲቆረጥ ያደርገዋል ። ዮሀ.15 5 ማቴ.21 18 ።
ሰውም የእግዚአብሄር ተክል ነው ። በቃለ እግዚአብሄር በምክረ ካህን ተኮትኩቶ በረድኤተ እግዚአብሄር አጥርነት ተጠብቆ የሚኖር የእግዚአብሄር የእጁ ስራ ነው ። ታዲያ ይህንን ስለሚያውቁ ቅዱሳን መልካም ፍሬን አፍርተው በመገኘታቸው እግዚአብሄር ተደስቶባቸዋል ።
ፍሬአቸው መራራ የሆኑ ተክሎች ሰዎች ጨለማን ተገን አድርገው ሰው አየን አላየን ብለው ሀጢአትን የሚፈጽሙትን ያህል በእግዚአብሄር ቤት የተተከሉ ፍሬአቸው ያማረ ቅዱሳን ጨለማው ሳይከለክላቸው ጽድቅን ሲሰሩበት ያድራሉ ። በአለም ላይ ለ5 ሺህ 5 መቶ ዘመናት ሀጢአት በአለም ላይ ነግሶ ይኑርም እንጂ በዚህ ሀጢአት በነገሰበት ዘመን ጽድቅን ሲሰሩ የኖሩ አባቶችና እናቶች ነበሩ ። ዛሬም ሀጢአት በአለማችን ላይ ጠፍንጐ ይዞ እያስጨነቀን እንዳለ ብንረዳም የነዚህ የቅዱሳን አበው በረከት ያደረባቸው በየገዳማቱ ወድቀው ለጽድቅ ራሳቸውን ሲያስገዙ እንመለከታለን ።

አንድን መንፈሳዊ ስራ መጀመር ብቻውን የጽድቅ ምልክት አይደለም ። ከላይ ያየናቸው የቅዱሳን ህይወት ጽድቃቸው ከሰውም አልፎ በእግዚአብሄር የተመሰከረላቸው ከመጀመሪያው ይልቅ መጨረሻቸው በማማሩ ነው ። ጀምረው ያቋረጡማ የሚነገርላቸው ማቋረጣቸው እንጂ ጽድቃቸው አይደለም ። እንደሚታወቀው ሳጥናኤል የመላእክት አለቃ ነበር ። አርዮስ ካህን ይሁዳ ከሀዋርያቱ ጋር ተቆጥሮ የነበረ ዴማስ ከአርድእተ ክርስቶስ ከነ ሉቃስ ጋር ተደምሮ የነበረ እንደሆነ እናውቃለን ። ታዲያ እነዚህ ሰዎች የጀመሩትን መንፈሳዊ አገልግሎት ችላ ማለታቸው ከሰማይ ወደ ምድር ከክብር ወደ ውርደት ከሹመት ወደ ሽረት ከማግኘት ወደ ማጣት ተወረወሩ እንጂ ምን ጠቀማቸው ? በትናንት ማንነት ብቻ ድህነት አይገኝም ። ዛሬ የማያሳፍር ስራን መስራት እንጂ ።
ትናንት ዘመነኞች ቅንጦተኞች ኩሩዎች የነበሩ ነገስታት ወመንንት ዛሬ የት አሉ ? በሀብታቸው የሚኩራሩ በስልጣናቸው የሚንጠራሩ ፊታቸውን ከፈጣሪ ያዞሩ ሁሉ ጊዜ አልፎባቸው ገንዘባቸው ስልጣናቸው ወገናቸው አላድናቸው ብሎ በጸጸት አለንጋ ከመገረፍ ውጪ ምንም አላገኙም ። ስለዚህ ከዚህ መማር የዘመኑ ትውልድ ድርሻ ነው ። በሃይማኖት ቁመው ከተጠቀሙት በሃይማኖት የመቆምን ጥቅም ወድቀው ከተጐዱት የመውደቅን አስከፊነትና ጉዳት መማር እንችላለን ።
ስለዚህ ቆም ብለን ራሳችንን እንመርምር ። በየመስሪያ ቤታችን የምንሰራው ስራ ሰውንና እግዚአብሄርን የሚያስደስት ነው ወይስ የሚያሳዝን በአርአያውና በአምሳሉ ፈጥሮ በተለይ በሀዲስ ኪዳን ከአሁን በኋላ ባሮች አልላችሁም ልጆች ብያችኋለሁ ። በማለት ያቀረበውን ፍጹምም የወደደውን የሰው ልጅ እንዴት እያየነው ነው ? እውነት የምንሰራው ስራ አሳፋሪ ነው ወይስ የሚያስደስትና የሚያስከብር ? የሚለውን ጠይቀን ለራሳችን ምላሽ ልንሰጥ ያስፈልጋል ። ያለ እግዚአብሄር መልካም ፈቃድ መልካምን ማድረግም አይቻልምና ለመልካም ስራ እንዲያነሳሳን ሃይሉን ብርታቱንም እንዲሰጠን መልካም ፈቃዱ ይሁንልን ።
