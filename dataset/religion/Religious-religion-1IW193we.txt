በእንግሊዝ ንኡስ ማእከል ።
ሰኔ 16 ቀን 2009 አ.ም. ።
በኢ/ኦ/ተ/ቤ ክርስቲያን ስም የሚወጡ መዝሙራት ቁጥር እየተበራከቱ ቢሄዱም በተለይ በቅርብ ጊዜ የወጡ አንዳንድ መዝሙራት ግን ከያሬዳዊ ዜማ ይልቅ ለአለማዊ ዘፈን ያደሉ መሆናቸዉን ተከትሎ ማህበረ ቅዱሳን ባካሄደዉ ጥናት እየታዩ ያሉትን ችግሮችና የመፍትሄ ሀሳቦችን በመረጃ በማስደገፍ አቅርቦ ነበር ። የዚህ ጥናት ዉጤት በተለያዩ የሀገር ዉስጥና የዉጭ ሀገራት ጉባኤያት ላይ የቀረቡ ሲሆን በማህበረ ቅዱሳን የዩኬ ንኡስ ማእከል ከሚመለከታቸዉ የቤተ ክርስቲያን አካላት ጋር በመተባበር በ2008 አ.ም በበርሚንግሃም እና በኖቲንግሃም ከተሞች በእያንዳንዳቸዉ የተሳካ መርሀ ግብር ተካሂዶ ነበር ። ንኡስ ማእከሉ በ2009 አ.ም በያዘዉ እቅድ መሰረት በለንደን ከተማ በሚገኙ ሶስት አጥቢያ አብያተ ክርስቲያናት ከመንፈሳዊ ሰበካ ጉባኤያት ጋር በመተባበር በእያንዳንዳቸዉ ለግማሽ ቀን የቆየ መርሀግብር ተካሂዷል ። በዚህም መሰረት መጋቢት 17 ቀን 2009 አ.ም በለንደን ደ/ገነት ቅድስት ስላሴ ቤተ ክርስቲያን ሚያዝያ 22 ቀን 2009 አ.ም በለንደን ደ/ብስራት ቅዱስ ገብርኤል ቤተ ክርስቲያን ግንቦት 20 ቀን 2009 አ.ም በርእሰ አድባራት ለንደን ደ/ጽዮን ቅድስት ማርያም ቤተ ክርስቲያን በእያንዳንዳቸዉ በፕሮጀክተር በድምጽና በምስል የታገዘ ገለጻ ተሰጥቷል ።

መርሀ ግብሩ በሶስት ክፍሎች ተከፋፍሎ የተሰጠ ሲሆን የመርሀግብሩ አንዱ አካል በሆነዉ የጥያቄና መልስ መርሀ ግብር በርካታ ጥያቄዎች ተነስተዉ ሰፊ ዉይይት ተደርገዉባቸዋል ። በመርሀግብሩ ከተዳሰሱት አበይት ነጥቦች መካከል የአማርኛ መዝሙራትና የቅዱስ ያሬድ ዜማ ስጋቶች በኢ/ኦ/ተ/ቤ ክርስቲያን ስም የተዘመሩ መዝሙራት እና የአለማዊ ዘፈን ወይም የፕሮቴስታንት መዝሙራት ተመሳሳይነት የመፍትሄ ሀሳቦች ወዘተ ይገኙበታል ። መርሀ ግብሩን የተከታተሉ አንዳንድ ተሳታፊዎች ከሰጡት አስተያየት መካከል መርሀግብሩ ከጠበቁት በላይ ግንዛቤ እንዳስጨበጣቸዉና በመዝሙራት ዙሪያ ባዩት እና በሰሙት ጉዳይ ቁጭት እንዳደረባቸዉ ተመሳሳይ መርሀ ግብራት ወደፊትም ቢቀጥሉ የሚመለከታቸዉ የቤተ ክርስቲያኒቱ አካላት ለጉዳዩ ከፍተኛ ትኩረት ቢሰጡ ለሁሉም አካላት መልካም እንደሆነ አሳስበዋል ። ዲ/ን መኮንን ግርማ መጋቤ ሰናይ ሳምሶን ሰይፈ ኤፍሬም ደምሴ እና ሃይሉ አብርሃም በሶስቱም አጥቢያ አብያተ ክርስቲያናት በመገኘት መርሀግብሩን በተሳካ ሁኔታ አቅርበዋል ።
በነዚህ የግንዛቤ ማስጨበጫ መርሀግብራት ላይ ካህናት አባቶች ዲያቆናት የሰ/ት/ቤት አባላትና በርካታ ምእመናን የተገኙ ሲሆን የዩኬ ንኡስ ማእከል ጽ/ቤት መርሀ ግብሩ በተሳካ ሁኔታ እንዲካሄድ ከፍተኛ አስተዋጸኦ ላደረጉት የየአጥቢያ አብያተ ክርስቲያናት አስተዳዳሪዎች እና የሰበካ መንፈሳዊ ጉባኤያት እንዲሁም የሰ/ት ቤቶች ከፍ ያለ ምስጋና በእግዚአብሄር ስም አቅርቧል ።
ወስብሀት ለእግዚአብሄር !
