አባ ሙሴ ጸሊም ።
በዲያቆን ኤፍሬም የኔሰው ።
ሰኔ ፳፫ ቀን ፳፻፱ አ.ም ።
ለስም አጠራሩ ክብር ምስጋና ይድረሰውና ጌታችን አምላካችንና መድሀኒታችን ኢየሱስ ክርስቶስ ከልዩ ልዩ አለማዊ ስራ ጠርቶ ቃሉን ለመስበክ ስሙን ለመቀደስ እና ክብሩን ለመውረስ ያበቃቸው ቅዱሳን ብዙዎች ናቸው ። በዛሬው ዝግጅታችን በሃጢአት ህይወት ከኖሩ በኋላ በንስሃ ተመልሰው ለመንግስተ ሰማያት ከተጠሩ ጻድቃን መካከል አንዱ የሆኑትን የአባ ሙሴ ጸሊምን የእረፍት ታሪክ በአጭሩ እንደሚከተለው አዘጋጅተነዋል ።
የአባ ሙሴ ጸሊም በሚል ቅጽል ስም ይጠራሉ ። እኒህ ቅዱስ ለሰማእትነት ክብር ከመብቃታቸው በፊት በቆዳቸው ብቻ ሳይሆን በግብራቸውም የጠቆሩ ማለትም ሀጢአትን የሚሰሩ ነበሩ ። ያለ መጠን ይበሉ ይጠጡ ይቀሙ ያመነዝሩ እንደዚሁም ሰው ይገድሉ ነበር ። በስጋቸው ጠንካራ በጉልበታቸውም ሃይለኛ ከመሆናቸው የተነሳም ሊቋቋማቸው የሚችል ማንም እንዳልነበረ መጽሀፈ ስንክሳር ይናገራል ። እግዚአብሄርን ካለማወቃቸው የተነሳ በባእድ አምልኮ ተይዘው የኖሩት አባ ሙሴ ጸሊም ጸሀይን ለሚያመልኩ ሰዎች አገልጋይም ነበሩ ።
በዚህ አይነት ሰይጣናዊ ስራ ከኖሩ ከአመታት በኋላ የሰውን ልጅ ጠፍቶ መቅረት የማይወደው አምላከ ቅዱሳን እግዚአብሄር ወደ ቤቱ መልሶ አምላክነቱን ለመመስከር ስሙን ለመቀደስ መንግስቱንም ለመውረስ መርጧቸዋልና የጸሀይን ፍጡርነት ግኡዝነት ገለጸላቸው ። ስለዚህም ብዙ ጊዜ ወደ ጸሀይ በማንጋጠጥ ጸሀይ ሆይ አንተ አምላክ ከሆንህ አነጋግረኝ የማላውቅህ ሆይ ራስህን አሳውቀኝ እያሉ ይመራመሩ ጀመር ። አባ ሙሴ ጸሊም የገዳመ አስቄጥስ መነኮሳት እግዚአብሄርን ያውቁታል ያዩታል እንደዚሁም ያነጋግሩታል እየተባለ ሲነገር ይሰሙ ነበር ። እግዚአብሄርም ወደ ገዳሙ ይሄዱ ዘንድ አነሳሳቸው ። ወደ አስቄጥስ ገዳም ሄደዉም ከካህናቱ አንዱ የሆኑትን አባ ኤስድሮስን እውነተኛውን አምላክ ታሳውቁኝና ታስረዱኝ ዘንድ ወደ እናንተ መጥቻለሁ አሏቸው ። እርሳቸውም እግዚአብሄርን ፍለጋ ወደ ገዳሙ መምጣታቸውን አድንቀው ከአባ መቃርስ ጋር አገናኟቸው ። አባ መቃርስም የክርስትና ሃይማኖትን አስተምረው በአብ በወልድ በመንፈስ ቅዱስ ስም አጥምቀው ታግሰህ የማስተምርህን ትምህርተ ወንጌል ከጠበክ እግዚአብሄርን ታየዋለህ እያሉ በተስፋ ቃል እያጽናኗቸው ቆዩ ። ከአመታት በኋላም በልዩ ልዩ አይነት ፈተና ፈትነው አመነኮሷቸው ።
አባ ሙሴ ጸሊም ብዙ ገድልን ከሚጋደሉ ቅዱሳን አብልጠው መጋደል በጀመሩ ጊዜም ሰይጣን ለማሰናከልና ከገዳሙ ለማስወጣት በማሰብ ቀድሞ ያሰራቸው በነበረው ግብረ ሃጢአት ሊዋጋቸው ጀመረ ። አባ ኤስድሮስም እያጽናኑ እየመከሩ በተጋድሏቸው ይበልጥ እንዲጸኑ ያተጓቸው ነበር ። የመነኮሳቱ የውሃ መቅጃ ስፍራ ሩቅ ነበርና አረጋውያን መነኮሳት በመንገድ ብዛት እንዳይደክሙ አባ ሙሴ ዘወትር ውሃ እየቀዱ በየበአታቸው ደጃፍ ያስቀምጡላቸው ነበር ። እንዲህ እያደረጉ በመጋደልና በማገልገል ላይ ሳሉ ጸላኤ ሰናያት ሰይጣን እግራቸውን በከባድ ደዌ መታቸውና ለብዙ ቀናት የአልጋ ቁራኛ ሆነው ኖሩ ። እርሳቸውም በደዌ የሚፈታተናቸው ጥንተ ጠላት ሰይጣን መሆኑን ተረድተው ሰውነታቸው ደርቆ በእሳት የተቃጠለ እንጨት እስኪመስል ድረስ ተጋድሏቸውን እጅግ አበዙ ። እግዚአብሄርም ትእግስታቸውን አይቶ ከደዌያቸው ፈወሳቸው የሰይጣንን ውጊያ አርቆ ጸጋውን አሳደረባቸው ።
አባ ሙሴ እርሳቸው ወደሚኖሩበት ገዳም የተሰበሰቡ ፭፻ የሚሆኑ ወንድሞች መነኮሳትን በአበ ምኔትነት እያስተዳደሩ ሳሉ በመልካም ለሚያገለግሉት ከፍተኛውን ሹመት ይስጧቸው ኢየሱስ ክርስቶስን በማመን ብዙ ባለሟልነት አለና በማለት ቅዱስ ጳውሎስ እንዳስተማረው ከተጋድሏቸውና ከትህትናቸው አያ ማህበረ መነኮሳቱ ለቅስና መአርግ መረጧቸው ። ስርአተ ክህነት ሊፈጽሙላቸው ወደ ቤተ መቅደስ በአቀረቧቸው ጊዜም ሊቀ ጳጳሳቱ ይህን ጠቋራ ለምን አመጣችሁት ? ከዚህ አውጡት ብለው አረጋውያኑን ተቆጧቸው ። አባ ሙሴ ይህን ቃል ከሊቀ ጳጳሳቱ በሰሙ ጊዜም መልክህ የከፋ ጠቋራ ሆይ ! መልካም አደረጉብህ እያሉ ራሳቸውን በመገሰጽ ከቤተ መቅደስ ወጡ ። ጽናታቸውንና ትእግስታቸውን የተመለከቱት ሊቀ ጳጳሳቱም በሌላ ቀን አባ ሙሴን አስጠርተው በአንብሮተ እድ በቅስና መአርግ ሾሟቸው ። ከዚያም ሙሴ ሆይ ! እነሆ በውስጥም በውጪም ለመናህ ነጭ ሆነ ብለው በደስታ ቃል አናገሯቸው ። ሙሴም በተቀበሉት መአርግ እግዚአብሄርን መነኮሳቱንና ገዳሙን በትጋት ሲያገለግሉ ኖሩ ።
እግዚአብሄር በአባ ሙሴ ላይ አድሮ ከአደረጋቸው ተአምራት መካከል ያለ ወቅቱ ዝናብ እንዲዘንብ ማድረጋቸው አንደኛው ነው ከእለታት አንድ ቀን በበአታቸው ምንም ውሃ በሌለበት ቀን አረጋውያን በእንግድነት መጡባቸው ። ውሃ የሚቀዳበት ቦታ በጣም ሩቅ ነበርና አባ ሙሴ የሚያደርጉትን አጡ ። እንግዶቹን ወደ በአታቸው ካስገቡ በኋላም ከመነኮሳቱ ተለይተው ውሃ ካልሰጠኸኝ ቅዱሳን አገልጋዮችህን ምን አጠጣቸዋለሁ ? እያሉ እግዚአብሄርን በጸሎት ይጠይቁት ጀመሩ ። እርሱም በስሙ ለሚታመኑ ድንቅ ስራውን መግለጥ ልማዱ ነውና ጸሎታቸውን ሰምቶ ዝናብ አዝንቦ የውሃ ጉድጓዶችን ሞላላቸው ። እንግዶቹንም እንደ ስርአቱ እግራቸውን አጥበው ምግብና ውሃ ሰጥተው አስተናገዷቸው ። አረጋውያኑ በዝናቡ መጣል እየተገረሙ አባ ሙሴን ብዙ ጊዜ ትወጣ ትገባ የነበረው ለምንድን ነው ? ብለው ጠየቋቸው ። እርሳቸውም እግዚአብሄርን ውሃ እንዲሰጠኝ እየተማጸንሁት ነበር ። በቸርነቱም ዝናምን ልኮልን ውሃን አገኘን አሏቸው ። በዚህ ጊዜ በቅዱሳኑ ላይ አድሮ ድንቅ ድንቅ ተአምራቱን የሚገልጠውን እግዚአብሄርን አመሰገኑት በአባ ሙሴ ቅድስናም ተደነቁ ።
በአንዲት እለት አባ ሙሴ ከአረጋውያን ጋር ወደ አባ መቃርስ ገዳም በሄዱ ጊዜ አባ መቃርስ በመንፈስ ቅዱስ ተገልጾላቸው ከእናንተ ውስጥ የሰማእትነት ክብር ያለው አንድ ሰው አያለሁ በማለት ለአባ ሙሴ ጸሊም ስለ ተዘገጀው የሰማእትነት ክብር አስቀድመው ትንቢት ተናገሩ ። አባ ሙሴም ይህን ቃል ሲሰሙ አባቴ ሆይ እኔ እሆናለሁ ። በሰይፍ የገደለ በሰይፍ ይገደል ዘንድ አለው የሚል ጽሁፍ አለና ብለው መለሱ ። በብሉይ ኪዳን በሰይፍ የገደለ በሰይፍ ይሙት አይን ያጠፋ አይኑ ይጥፋ የሚል አንድ ሰው በሰራው ወንጀል መጠን እንዲቀጣ የሚያስገድድ ህግ ነበር ። አባ ሙሴ ጸሊም ለገዳማዊ ህይወት ከመብቃታቸው በፊት ሰዎችን በሰይፍ ሲያጠፉ እንደ ነበሩት ሉ እርሳቸውም በሰይፍ ለመሞት መዘጋጀታቸውን ሲገልጹ አባቴ ሆይ እኔ እሆናለሁ ። በሰይፍ የገደለ በሰይፍ ይገደል ዘንድ አለው የሚል ጽሁፍ አለና ብለዋል ። ይህም በንጹህ ልቡናቸው ወደ እግዚአብሄር መመለሳቸውን የሚያመለክት ንግግር ነው ።
ከእለታት አንድ ቀን ያገኙትን ሉ በሰይፍ የሚገድሉ የበርበር ሰዎች ወደ በአታቸው መጡ ። አባ ሙሴም አብረዋቸው የነበሩትን መነኮሳት መሸሽ የሚፈልግ ይሽሽ አሏቸው ። እነርሱም አባታችን አንተስ አትሸሽምን ? ብለው ጠየቋቸው ። እርሳቸውም እኔ በሰይፍ የገደለ በሰይፍ ይገደላል ስለሚለው የእግዚአብሄር ቃል እነሆ ይቺን ቀን ለብዙ ዘመናት ስጠባበቃት ኖሬአለሁ በማለት ለሰማእትነት መዘጋጀታቸውን ነገሯቸው ። ይህን ቃል እየተነጋገሩ ሳሉም የበርበር ሰዎች ከበአታቸው ገብተው በሰይፍ ቆርጠው ገደሏቸው ። ከእርሳቸው ጋርም ሰባት መነኮሳት በሰማእትነት ሞቱ ። አንደኛውም ከምንጣፍ ውስጥ ተሰውረው ከቆዩ በኋላ በእጁ አክሊል የያዘ የእግዚአብሄር መልአክ ቆሞ ሲጠባበቅ በተመለከቱ ጊዜ ከተሰወሩበት በመውጣት የሰማእትነትን አክሊል ተቀብለዋል ። በዚህ ጊዜ አባ መቃርስ ከእናንተ ውስጥ የሰማእትነት ክብር ያለው አንድ ሰው አያለሁ በማለት የተናገሩት ትንቢት ደረሰ ። አስቀድሞም የወሰናቸውን እነዚህን ደግሞ ጠራቸው የጠራቸውንም እነዚህን ደግሞ አጸደቃቸው ያጸደቃቸውንም እነዚህን ደግሞ አከበራቸው ሲል ቅዱስ ጳውሎስ የተናገረው ሃይለ ቃልም በአባ ሙሴ ተጋድሎ ተፈጸመ ። የአባ ሙሴ ጸሊም ስጋም በአስቄጥስ ገዳም ደርምስ በተባለ ቦታ እንደሚገኝ ከእርሱም ብዙ ድንቆችና ተአምራት እንደሚታዩ በመጽሀፈ ስንክሳር ተገልጿል ።
እስከ ዛሬ ድረስ መንግስተ ሰማያት ትገፋለች ግፈኞችም ይናጠቋታል ተብሎ እንደ ተጻፈው ማቴ.፲፩ ፲፪/ አባ ሙሴ ጸሊም አስቀድሞ መንግስተ ሰማያትን ገፍተዋታል ማለትም የእግዚአብሄርን መንግስት የሚያወርሰውን የጽድቅ ስራ ትተው ወደ ገሃነም በሚያስጥል ሃጢአት ኖረዋል ። በኋላ ግን እግዚአብሄርን ፈልገው ከማግኘታቸው ባሻገር በመንፈሳዊ ተጋድሎ በመበርታት ለክህነት እና ለቅድስና በቅተው ምድራዊ ህይወታቸውን በሰማእትነት አጠናቀዋል ። በክህደት በኑፋቄ እንደዚሁም በሀጢአት ምክንያት ከእግዚአብሄር እቅፍ ርቀን የምንኖር ክርስቲያኖችም ከሃዲ ሰውን ገዳይ ቀማኛ ዘማዊ የነበረውን ሰው ወደ አሚነ እግዚአብሄር እና ወደ ገቢረ ጽድቅ በመለወጥ ደግ አባት መምህር የሚያጽና እና ስርአትን የሚሰራ ካህን እንደዚሁም ሰማእት ለመሆን ያበቃችውን በተጨማሪም በሉም አብያተ ክርስቲያናት ዘንድ ስሙ ለዘለአለሙ እንዲጠራ ያደረገችውን የንስሃን ሃይል በማስተዋል ዛሬዉኑ ወደ እግዚአብሄር እንመለስ ። ሀጢአታችንን ይቅር ይለን ዘንድም ዘወትር እንማጸነው ። እግዚአብሄር እስከ ሺህ ትውልድ ድረስ ቸርነትን የሚጠብቅ አበሳንና መተላለፍን ሀጢአትንም ይቅር የሚል አምላክ ነውና ። ለእግዚአብሄር ምስጋና ይሁን ! እኛንም በአባ ሙሴ ጸሊምና በሰማእታት ሉ ጸሎት ይማረን ። በረከታቸውም ከእኛ ጋር ትኑር ለዘለአለሙ አሜን ።
ምንጭ መጽሀፈ ስንክሳር ሰኔ ፳፬ ቀን ።
