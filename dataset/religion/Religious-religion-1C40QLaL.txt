ቅዱሱን መስቀል ቀብሮ ማስቀረት ቤተ ክርስቲያንንም ማዳከም አይቻልም ።
ሀዋርያው ቅዱስ ጳውሎስ የመስቀሉ ነገር ለሚጠፉ ሰዎች ዘንድ ስንፍና ነውና ለምንድነው ለእኛ ግን የእግዚአብሄር ሃይል ነው በማለት የተናገረው መስቀል እና ቤተ ክርስቲያን ለሚያምኑ ሰዎች ተጋድሎው የክብር መገለጫ ሲሆን ለማያምኑት ግን ሞኝነት መስሎ ስለሚታያቸው ነው ። ሀዋርያው ይህን ቃል የተናገረው እምነት ለሌላቸው ሰዎች መከራ መቀበል የአላዋቂነት የሞኝነት እና የየዋህነት ምልክት እንጂ የአዲስ ህይወት መጀመሪያ መስሎ ስለማይታያቸው ነው ። ምስጢሩ የገባቸውማ ጌታ ሆይ የሚያደርጉትን አያውቁምና ይቅር በላቸው በማለት ሲጸልዩላቸው አይናቸው ተከፍቶላቸው ዘለአለማዊውን መንግስት ሲመለከቱ ቀድመው ወደ ሰማእትነት ይገቡ ነበር ።
ጌታችን መድሃኒታችን ኢየሱስ ክርስቶስ የተሰቀለበት መስቀል ሙት ማስነሳቱ ድውይ መፈወሱ እውር ማብራቱ አንካሳ ማርታቱ ያስቀናቸው አይሁድ አፈር ቢያለብሱትምስጥ የሚበላው ቆሻሻ ቢጭኑበት ተቀብሮ የሚቀር መስሏቸው ነበር ። ከ፫፻ አመታት በላይ ቅዱስ መስቀሉን ቀብረው የጣሉበት ቆሻሻ ትልቅ ተራራ ቢያክልም ቅዱሱን መስቀል ቀብሮ ለማስቀረት ግን አልተቻለውም ። የጌታችን መስቀል ለጊዜውም ቢሆን ተቀብሮ በመጥፋቱ ክርስቲያኖች ከድህነት ተከልክለው ሊቀሩ ነው ብላ መንፈሳዊ ተሀውኮ የደረሰባት ንግስት እሌኒ ወደ ኢየሩሳሌም ሄዳ አረጋውያንን ጠይቃ መስቀሉ የተቀበረበትን በተረዳችው መሰረት ቆሻሻውን አስቆፍራ ከተቀበረበት ስታስወጣው የተቀበረበት ቦታ መአዛው የሚያውድ ከመሆኑ በተጨማሪ ወዲያው ተአምራት በማሳየቱ ለማሳሳቻ አብረው ከተቀበሩት ሁለት መስቀሎች በቀላሉ ሊለይ ችሏል ።
በዘመናችንም የተነሱ አጽራረ ቤተክርስቲያን አላማቸው እንዲህ ነው ሃይማኖታቸውም ይህ ነው የማይባሉ የክርስቶስን መስቀል በመቅበር ክርስትናን ማጥፋት የሚቻል የሚመስላቸው ወገኖች ያልተረዱት ጉዳይ ዛሬም ገቢረ ተአምራት ከመፈጸም እናስቆመዋለን ብለው በከንቱ ይደክማሉ ። መስቀሉን አቃጥለን እናጠፋዋለን ሰባብረን እንጥለዋለን በማለት በከንቱ ቢደክሙም በፍቅር ስቦ የማምጣት ተአምሩን እየገለጠ በክህደት የጸኑትን ደግሞ እንዳይነሱ አድርጐ ሰባብሮ እየጣላቸው ከዘመናችን ደርሷል ወደ ፊትም በዚሁ ይቀጥላል ። በመስቀሉ የሚፈጸመው ተአምር የሚሰሩትን እያጠፋባቸው የሚያደርጉትን እያሳጣቸው እንደ አበደ ውሻ የሚቅበዘበዙትም ብዙዎች ናቸው ።
ይህንንም የኢትዮጵያ ኦርቶዶክስ ተዋህዶ ቤተ ክርስቲያን ፓትርያርክ ብጹእ ወቅዱስ አቡነ ማትያስ ፓትርያርክ ርእሰ ሊቃነ ጳጳሳት ዘኢትዮጵያ ሊቀ ጳጳስ ዘአክሱም ወእጬጌ ዘመንበረ ተክለ ሃይማኖት አብያተክርስቲያናትን እየተዳፈሩ እና እያቃጠሉ እየዘረፉ እና እየገደሉ ሰላምን እና አንድነትን ፍቅር እና ልማትን ማምጣት ስለማይቻል እንዲህ አይነቱ አጉል አስተሳሰብ እና ድፍረት በእግዚአብሄር እና በህዝበ ክርስቲያኑ ላይ እየተፈጸመ ያለ ክፉ እና አጥፊ ድርጊት መሆኑ ታውቆ በአስቸይ መቆም አለበት ። በዚህ ዙሪያ በሚሆነው ነገር ሁሉ በጭራሽ መግባባት አይኖርም በማለት የተናገሩት ችግሩ አሳሳቢ በመሆኑ እና መፍትሄ የሚሰጥ አካል በመጥፋቱ ነው ። በቤተ ክርስቲያን ላይ ተደጋጋሚ ጥፋት በመፈጸም መስቀሉን ማየት የማይፈልጉ አካላት ቤተ ክርስቲያንን እንደማያጠፏት መስቀሉን መሰወር እንደማይችሉ እንዲያውም ለማጥፋት የሚሞክሩ ወገኖች ራሳቸው እንደሚጠፉ ስለምታውቅ ሁል ጊዜ የሚያደርጉትን አያውቁምና ይቅር በላቸው እያለች ትጸልይላቸዋለች ። ሊያጠፏት የተነሱት ለራሳቸው ይብስባቸዋል እንጂ እሷ እንደማትጐዳ የታወቀ የተረዳ ነውና ።
አጼ ዳዊት ቅዱስ መስቀሉን ካላካችሁልኝ የአባይን ውሃ አስቆመዋለሁ ሲላቸው ግብጻውያን ለራሳቸው ሊያደርጉት እየፈለጉ ሳይወዱ በግድ እንዲሰጡን ተገደዱ ቅዱስ መስቀሉም ኢትዮጵያን ሶስት ጊዜ ዞሮ የባረከ በመሆኑ ኢትዮጵያውያን ሁሉ ቅዱስ መስቀሉን ጋሻቸው እንደሆነ በማመን ይሳለሙታል እንጂ አያቃጥሉትም የአክብሮት ስግደት ይሰግዱለታል እንጂ አይረግጡትም ያከብሩታል እንጂ አያዋርዱትም ምክንያቱም በመስቀሉ ክብራቸውን እና ድህነታቸውን እንዳገኙ አሳምረው ያውቃሉና ተብሎ የተመሰከረልን በአባቶቻችን ብቻ ሳይሆን በምእራባውያን ታሪክ ጸሀፊዎችም ጭምር ነው ። መስቀሉን በመሳለም ፈንታ ለማቃጠል ሊሰግዱለት ሲገባቸው ሊረግጡት ሊያከብሩት ሲገባ ለማዋረድ የሞከሩ ወገኖች ትእቢታቸው ተኖ ኩራታቸው ጠፍቶ የምትፈልጉትን ግማደ መስቀል ወስዳችሁ ህይወታችን የሆነውን አባይን ልቀቁልን ብለው አጼ ዳዊትን እንደ ተማጠኑት መረዳት ከውድቀት ይታደጋል ። የዘመናችን የመስቀል እና የቤተ ክርስቲያን ጠላቶችም ከግብጾች በመማር ራሳቸውን ከጥፋት መጠበቅ ይኖርባቸዋል ።
ቤተ ክርስቲያን ሁል ጊዜ ኢትዮጵያውያን መሪዎች እና ልሂቃን ከሀምሳ አመታት ላላነሱ ዘመናት ከእግዚአብሄር ርቀዋል ። ከመስቀሉ ስር ጠፍተዋል ይህ አይነቱ አመለካከት በኢትዮጵያ ውስጥ እንደ ማያስኬድ በግልጽ እየታየ ነው ። ከእንግዲህ ወዲህ ወደ እግዚአብሄር ተመለሱ እንደ ቀደምት አባቶቻችን ከቤተ ክርስቲያን አጸድ እና ከመስቀሉ ስር ተገኙ ቅድስት ቤተክርስቲያን እጇን ዘርግታ ለማቀፍ የምትጣራው የጐደለንን ፍቅር እና ሰላም አንድነት እና እኩልነት ፍትህ እና ወንድማማችነት በመስቀሉ ተትረፍርፎ ስለምናገኝ ነው ። ከዚህም በተጨማሪ ሰይጣን የብርሃን መልአክ እየመሰለ እንደ ሚገለጥ ሁሉ ባእድ የጫናቸውን የሀሰት ታሪክ ከላያቸው አራግፈው እንዲጥሉ ሃይል ጽንእ ትሆናቸዋለች ። መስቀል የሚያስተምረን ከሁሉ ጋር ተግባብቶ በፍቅር መኖርን ከሁሉም ጋር ተረዳድቶ ተከባብሮ እየሰሩ መኖርን ነው ። ስለዚህ በመስቀሉ ሃይማኖታችንን ልንሰብክ አገራዊ እና ወገናዊ ፍቅርንም ልንግለጥበት ይገባል ። ትላንት በሌላ መንገድ መጥተው ያልተሳካላቸውን ዛሬ ደግሞ የእኛን ስጋ ለብሰው በእኛ ሰው አድረው እኛን በእኛ ሊያታግሉን እኛን በእኛ ሊያጣሉን እኛን በእኛ ሊያጋድሉን እየሞከሩ በመሆኑ የእኛዎቹ የዋሃን አትሳሳቱ በማለት ብጹእ አቡነ አብርሃም ያስተማሩትን ትምህርት በመገንዘብና ልብ በመግዛት የባእድ አላማ አስፈጻሚዎች ላለመሆን መጠንቀቅ ይገባል ብለን እናምናለን ።
የመስቀሉ ጠላቶች መካሪ መስለው የያዝነውን ሊያስጥሉን ለእነሱ የሌላቸው በእኛ እጅ በመገኘቱ በቅናት ስለተቃጠሉ የቀበሮ ባህታዊ ምክራቸውን ስለአወቅንባቸው እነሱ ከሚጠሉት በላይ የመስቀሉ ጠላቶችን ከመሰሎቻችን አሰልጥነው እያሰማሩብን መሆኑን መረዳት ያስፈልጋል ። ሰይጣን የብርሃን መልአክ እየመሰለ የበቃ አባት መስሎ እየተገለጠ በበረሃ በተጋድሎ ላይ ወደ ሚገኙ አባቶች ሄዶ ለማሳሳት ከሚሞክርባቸው ዘዴዎች አንዱ በመስቀል እንዳያማቱቡ ወዳጅ መስሎ በመምከር ቢሆንም ከአነጋገሩ ማን እንደሆነ ስለሚያውቁት በስመ አብ ብለው ሲያማትቡ እንደ ጢስ ተኖ ይጠፋል ። ከእኛ የሚጠበቀውም እንደ አባቶቻችን ከአነጋገሩ እና ከድርጊቱ ልናውቅበት ይገባል ።
አገራችን ዳሯ እሳት መሀሏ ገነት ሆና በቅዱስ መስቀሉ እና በቅዱሳኑ ጸሎት ተጠብቃ እንድትኖር አጼ ዘርአ ያእቆብ ግማደ መስቀሉን ከምስር ባመጣው ጊዜ ኢትዮጵያን ሶስት ጊዜ ዞሮ ስለባረካት ደፍሮ የሚገባ የለም ። ወዳጅ መስሎ ገብቶ ለማጥፋት ቢሞክርም እጁ ተሳስሮ አላማው ተሰናክሎበት ይመለሳል እንጂ አይሳካለትም ። ባእድ የጫናቸውን ተሸክመው እያጠፉ መሆናቸውን ለማየት አይነ ልቡናቸው ታውሮ የአገራቸውን ታሪክ ለማጥፋት የተሰለፉ አካላት ቢኖሩም በመውጊያው ብረት ላይ ለመቆም በመሞከራቸው ይጐዳሉ እንጂ ሃይላችን መድሃኒታችን ጋሻችን የነፍሳችን መዳኛ የሆነውን መስቀል እንደ ማያስጥሉን መረዳት ይገባል ። የእግዚአብሄር ስራ የሚያስደንቀን በዚህ መከራ እና ፈተና በበዛበት ዘመን ተለያይቶ የነበረው ምእመን አንድ ወደ መሆን ግዴለሽ የነበረው ታሪኩን እና ሃይማኖቱን አውቆ ዘብ ወደ መቆም መሸጋገሩ ነው ። ይህ ደግሞ ምስማር እና ክርስቲያን ሲመቱት ይጠብቃል የሚለውን የቤተ ክርስቲያን ትምህርት እንድንረዳ ያደርገናል ።
ክርስቲያኖች መስቀል መድሃኒታችን መሆኑን የምንመሰክረው የማያምኑበት በግድ እንዲያምኑበት እያስገደድን አለመሆኑን መረዳት ይገባል ። ክርስቲያኖች በማስተማር እንጂ በማስገደድ የእምነታችን ተከታይ እንዲሆኑ እንደማናደርግ የቤተ ክርስቲያንን ታሪክ አንብቦ መረዳት ይቻላል ። ይህም ሲባል እኛ በሌሎች ጣልቃ እንደማንገባ ሁሉ ሌሎችም በእኛ እምነት ጣልቃ እንዲገቡብን አንፈቅድም ።
የአዲስ አበባ ከተማ ምክትል ከንቲባ በመንግስት ተወስዶ የነበረውን የደብረ ሰላም ቅዱስ እስጢፋኖስ ቤተ ክርስቲያን ይዞታ ከዛሬ ጀምሮ መሬቱ የቤተ ክርስቲያኑ ይሆናል የቤተ ክርስቲያንን ይዞታ በመውሰድ ከእንግዲህ እግዚአብሄር ጋር አንጣላም በማለት የተናገሩትን ማሰብ ተገቢ መሆኑን እናስታውሳለን ። ምክትል ከንቲባው እንዲህ ብለው የተናገሩት ከእግዚአብሄር ጋር የተጣሉ ቤተ ክርስቲያንን ለመገዳደር ሞክረው የነበሩ እና በቤተ ክርስቲያን ላይ ቁማር ለመቆመር የተነሱ አካላት የደረሰባቸውን በማየታቸው እንደ ሆነ እናምናለን ።
የአዲስ አበባ ከተማ ባህል እና ቱሪዝም ቢሮ ሃላፊ የሆኑት ረዳት ፕሮፌሰር ነቢዩ ባዬም የመስቀል በአል በመስቀል አደባባይ ሲከበር የኢትዮጵያ ኦርቶዶክስ ተዋህዶ ቤተ ክርስቲያን የሁላችንም እናት ናት ። በቤቷ ተምረን አድገናል አንደበታችንን ቋንቋችንን አሳባችችንን ሁሉ ገርታ ከዚህ ያደረሰችን እና ያስተማረችን ቤተ ክርስቲያን ናት ። ቅድስት ቤተ ክርስቲያን ስታዝን ኢትዮጵያም አብራ ታዝናለች በአገራችን በተለያዩ ክፍሎች በቅድስት ቤተ ክርስቲያን ላይ የሚደርሰውን ጥቃት በከተማ አስተዳደራችን ስም ሆነን መልክ እንዲይዝ እንዲቆም ለጥፋት የተሰለፉትን እና መጥፎ ነገር የሚያስቡትን ሁሉ ከልባቸው እንዲሆኑ መልእክት እናስተላልፋለን ። ይህንም የምንለው ቤተ ክርስቲያን የአገርን ታሪክ ቅርስ ባህል የወጣቶችን ስነ ምግባር ጠብቃ ስለኖረች አሁንም ታሪክ እየሰራች በመሆኗ ነው ። በየአመቱ የምንመለከተው የበአል ትርኢት በሰንበት ተማሪዎች በወጣቶች በሊቃውንተ ቤተ ክርስቲያን የሚቀርበው ዛሬም ቤተ ክርስቲያን ታሪክ እየሰራች ሰዎች ከሌላ አለም መጥተው እንዲያዩን እያደረገች መሆኗን የሚያስረዳ ነው ። ስለዚህ ይችን ታላቅ ቤተ ክርስቲያን ክብር ልንሰጣት ይገባል ብለዋል ። መስቀል የልዩነት እና የጥል ሳይሆን የእርቅ ምልክት በመሆኑ በቤተ ክርስቲያን ላይ እጃቸውን ያነሱ አካላት ከድርጊታቸው መቆጠብ እንደሚኖርባቸውም አባቶቻችን እያሳሰቡ መሆኑን ተረድተን የሚያዝዙንን ለመፈጸም የነገሩንን ለመስማት በቅንነት ከተነሳን እግዚአብሄር አምላካችን መከራውን ወደ ደስታ ሊቀይርልን የታመነ ነው ።
የመስቀል በአል በ፳፻፲፪ አ.ም በመላው ኢትዮጵያ በሰላም መከበሩ የታየ እና የታወቀ ቢሆንም በደብረ ዘይት ከተማ ግን እነ እገሌ ከለከሉ በሚል ሰበብ መንግስት ባለበት አገር ህገ ወጦች በፈጠሩት ሁካታ ሳይከበር ቀርቷል ። ይህ ኦርቶዶክሳውያንን ብቻ ሳይሆን ሁሉንም ኢትዮጵያውያን ያሳዘነ ነገር በሌሎች ላይ ተመሳሳይ ድርጊት ላለመፈጸሙ ዋስትና እንዳይኖራቸው ያደረገ ተግባር በመሆኑ መንግስት ችግሩን በመፍታት በአሉ እንዲከበር ማድረግ ነበረበት ። በጸሎት ተጀምሮ በጸሎት የሚጠናቀቀውን እና ሰላምን የሚያመጣውን በአለ መስቀል መከልከል ሆን ብሎ ክርስቲያኖችን በማስቆጣት ለጥፋት እንዲነሳሱ ለማድረግ ካልታሰበ በቀር በአገራችን አንዱ ከልካይ ሌላው ፈቃድ ጠያቂ መሆን እንደ ማይኖርበት የታወቀ ነው ።
ወደ ፊትም ቢሆን ክርስቲያኖች በተለመደው ትውፊታችን በአላትን ለማክበር የምንችለውን ሁሉ እናደርጋለን ። አጥፊዎች ከሚፈልጉት ጥፋት እና ብጥብጥ እየራቅን የመስቀሉን ተቃዋሚዎች በእምነት ድል እናደርጋለን ። የመስቀሉ ታሪክ የሚያስተምረንም ተቀበረ ሲባል እየወጣ ጠፋ ሲባል እየተገኘ ተሰወረ ሲባል እየተገለጠ ተአምር ሲፈጽም መኖሩን ነው ። ብጹእ አቡነ ኤርምያስ የመስቀልን በአል ስናከብር የእግዚአብሄር ስራ ተቀብሮ የማይቀር መሆኑን እንገነዘባለን ። ለአገራችሁ ለትዳራችሁ ለቤተ ክርስቲያናችሁ ለመስሪያ ቤታችሁ የታመናችሁ ሁኑ ። ልትጠሉ ትችላላችሁ ያለ ስማችሁ ስም ብትሰጡም አትጠፉም ። የንግስት እሌኒ ህይወት የሚያስተምረው ይህንን ነው ። የተሰበሰብነውም ይህን እንድናውቅ ነው ።
ጥፋተኛ ያልሆነን ሰው ባህር አታሰጥመውም አንበሶች አይበሉትም እሳት አያቃጥለውም ። የእግዚአብሄር ቃል ታስሮ ባይቀርም ሊያስሩት የሞከሩ ብዙ ናቸው ። እውነት ወንጌል ታሪክ ስለ ማይታሰር ቤተ ክርስቲያን ከዚህ ደርሳለች ። ወደ ፊትም ትኖራለች ። በሁሉም የአገራችን ክፍል የምትገኙ አገርን የምትመሩ ህዝብን የምታገለግሉ አካላት በቤተ ክርስቲያን ላይ እየሆነ ያለው ሁሉ ሊገዳችሁ ይገባል ። የዚች ቤተ ክርስቲያን መሪዎች አባቶች ቢሆኑም መንግስትም አገር ጠባቂ ነውና በሆነው ነገር ሊያስብበት ይገባል ። እኔ ተጠያቂ አይደለሁም ሊል አይችልም በማለት ያስተማሩት ችግሩ አሳሳቢ በመሆኑ ነው ። ትምህርታቸው በአንድ በኩል ምእመናንን ሲያጽናና በሌላ በኩል ደግሞ መንግስትን የሚያሳስብ ነው ።
መንግስትም ህዝብም እየተረዳዳ ሰላም የሚገኝበትን ተግባር ካልፈጸምን በንግግር ብቻ እውነተኛውን ሰላም ማግኘት አንችልም ። በሌላ በኩል ደግሞ በኦሮምያ ክልላዊ መንግስት በቤተክርስቲያን ላይ እየደረሰ ያለው ጥፋት እልባት እንዳልተሰጠው የአስሩ ማህበራት ህብረት ጥቅምት ፯ ቀን ፳፻፲፪ አ.ም ባወጣው መግለጫ ከመስቀል በአል ጋር በተያያዘ የፌደራል ፖሊስ በሰጠው መግለጫ ምክንያት የታሰሩ ኦርቶዶክሳውያን እንዲፈቱ ተደርጓል ። ከፌደራል ፖሊስ ኮሚሽን ጋርም በተደረገው ውይይት በመስቀል በአል አከባበር ላይ በአንዳንድ የጸጥታ ሃይሎች እና ህገ ወጥ ቡድኖች ምክንያት የተፈጠረውን ችግር ከክልሎች የፖሊስ ኮሚሽነሮች ጋር በመገምገም የመፍትሄ አቅጣጫ ለማስቀመጥ እና አስፈላጊውን ርምት ለመውሰድ ከስምምነት ላይ ተደርሷል ብሏል ።
በመቀጠልም በክልሎች ደረጃ የተደረጉ ውይይቶችን አፈጻጸም በቅርበት ለመከታተል እና በቀጣይም ችግሮች እንዳይፈጠሩ በቅንጅት ለመስራት ከመንግስት እና ከየአህጉረ ስብከት የተውጣጡ አካላት ያሉበት የጋራ ኮሚቴ በየዞኖቹ ተቋቁመው በክልሎቹ በተቋቋሙት የጋራ ኮሚቴዎች አስተባባሪነት በየዞኖቹ በመንግስት እና በቤተክርስቲያን ተወካዮች መካከል ውይይቶች መካሄድ ጀምረዋል ። በአንዳንድ ዞኖች የትግበራ እቅድ አውጥተው በመንቀሳቀስ ላይ ይገኛሉ ። በዚህ አጋጣሚ ህዝበ ክርስቲያኑ በየዞኖቹ የተቋቋሙ ኮሚቴዎች ውስጥ በንቃት እንዲሳተፍ መረጃዎችን እንዲሰጥ እና ተገቢውን ድጋፍ በመስጠት ክርስቲያናዊ ግዴታውን እንዲወጣ ጥሪ እናቀርባለን ።
በዚህ አጋጣሚ የፌደራል ፖሊስ የመስቀል በአልን አስመልክቶ በዋዜማው እለት የሰጠው ጋዜጣዊ መግለጫ እና መግለጫውን ተከትሎ አረንጓዴ ቢጫ ቀይ ቀለማት የተዋቡ አልባሳትን በለበሱ ምእመናን ላይ ፖሊስ ይፈጽመው የነበረው የማንገላታት እና የማመናጨቅ ተግባር አግባብነት የሌለው በመሆኑ ሊታረም ይገባል ። መግለጫው ምእመናን ወደ ደመራ በአሉ እንዳይወጡ የወጡትም በስጋት እንዲያሳልፉ ከማድረጉም በላይ በአንዳንድ አካባቢዎች በአሉ በሰላም እንዳይከበር እና ሁከት እንዲፈጠር ያደረገ በመሆኑ በጉዳዩ ላይ የፌደራል ፖሊስ ቃል በገባው መሰረት ገምግሞ አስፈላጊውን ርምት እንዲወስድ እንጠይቃለን ።
የመስቀል በአል በታላቅ ድምቀት የሚከበር የአደባባይ አገራዊ እና አለም አቀፋዊ በአል ሆኖ ሳለ በአንዳንድ አካባቢዎች ህዝበ ክርስቲያኑን ለግጭት በሚያነሳሳ መልኩ በጸጥታ አካላት አላስፈላጊ ርምጃዎች ሲወሰዱ ተስተውሏል ። እንደ እነዚህ ያሉ ድርጊቶች ወደ አልተፈለገ ግጭት የሚያመሩ እና በአለም አቀፉ ማህበረሰብ ፊትም የአገር ገጽታን የሚያበላሹ ከመሆናቸውም በላይ በህዝበ ክርስቲያኑ ትእግስት እና ማስተዋል ታክሎበት እንጂ የከፉ ችግሮች እንዲፈጠሩ የሚጋብዙ ስለነበሩ በአስቸይ ርምት እንዲደረግባቸው እንላለን ።
በኦሮሚያ ክልል አንዳንድ አካባቢዎች ከመስቀል በአል አከባበር ጋር በተያያዘ በዝምታ ሊታለፉ የማይችሉ ችግሮች ተፈጥረዋል ። በደብረ ዘይት ከተማ የመስቀል ደመራ በአል ላይ የሰንበት ትምህርት ቤት ወጣቶች የለበሳችሁት ልብስ የሰንደቅ አላማ ቀለም አለበት አውልቁ መባላቸው በዚሁም ምክንያት የመስቀል ደመራ በአል ሳይከበር መቅረቱን እና ደመራው ሌሊት በህገ ወጥ ቡድኖች መቃጠሉ በጅማ ከተማ ለመስቀል ደመራ በአል የወጡ ምእመናን መደብደባቸው በሻምቡ ከተማ በአሉ ሊከበርበት ከነበረው መስቀል አደባባይ ውጭ ሌላ ቦታ አክብሩ ተብለው መከልከላቸው ቤተክርስቲያናችንን በእጅጉ ያሳዘኑ ታሪካዊ ስህተቶች ናቸው ። በእነዚህ አካባቢዎች ምእመናን በአሉን በሰላም እንዳያክብሩ ክልከላዎችን ያደረጉ በህዝበ ክርስቲያኑ ላይ ድብደባ የፈጸሙ እና ምእመናንን እና አስተባባሪዎችን በማሰር ለእንግልት መዳረጋቸው በአሉን ሳይከበር እንዲቀር በማድረጋቸው ፍጹም የጥፋት ድርጊት በመሆኑ አስፈላጊው ርምጃ ሊወሰድባቸው ይገባል ።
በተጨማሪም ከግሸን ደብረ ከርቤ ክብረ በአል የሚመለሱ ምእመናን በየመንገዱ በተደራጁ ወጣቶች እብሪት የተሞላበት የጥቃት ተግባር ተፈጽሞባቸዋል ። የክልሉ መንግስትም ይህንን ነውረኛ ድርጊት በዝምታ በመመልከት መንግሰታዊ ሚናውን ሳይወጣ ቀርቷል ። አሁንም በአንዳንድ የክልሉ አካባቢዎች ሃይማኖታዊ ጫናዎችና እንግልቶች ቀጥለዋል ። የቤተክርስቲያን ይዞታዎችን መውረር መጋፋት እንዲሁም ቤተክርስቲያንን እና የኦርቶዶክሳውያን ቤቶች እና ሱቆች ማፍረስ ተባብሶ ቀጥሏል ። መንግስት በእነዚህ ህገ ወጥ ድርጊት ፈጻሚዎች ላይ ርምጃ አለ መውሰዱ ጥፋቱ እንዲባባስ አስተዋጽኦ አድርጓል ። የክልሉ መንግስት ይህን እያደረጉ ባሉ ቡድኖች እና የመንግስት አካላት ላይ አስፈላጊውን ርምጃ እንዲወስድ እየተፈጠሩ ላሉ ችግሮችም በአፋጣኝ መፍትሄ እንዲሰጥ እንጠይቃለን በማለት እየደረሰ ያለውን ጉዳት በማያሻማ ቃል ገልጦታል ። ይህም መስቀሉን እና ቤተ ክርስቲያንን ለማጥፋት እንቅልፍ የሌላቸው አካላት እያደረሱ ያለውን ጥፋት ያሳየናል ። ጥፋቱ በሀሰተኛ ትርክት የተደገፈ በፕሮፓጋንዳ የታጀበ መሆኑንም በአንዳንድ ሚዲያዎች እና ግለሰቦች በኢትዮጵያ ኦርቶዶክስ ተዋህዶ ቤተክርስቲያን ላይ እየተሰነዘሩ ያሉ ጸያፍ እና ከፋፋይ የሀሰት ትርክቶች የቤተክርስቲያንን አስተምህሮ የማጉደፍ እና የማጣጣል ድርጊቶች እንዲሁም ቤተክርስቲያንን ባልዋለችበት በማዋል የከበረ ስሟን በሀሰት የማጥፋት ዘመቻዎችን እያወገዝን በህግ ለመጠየቅ ከሚመለከታቸው አካላት ጋር በመነጋገር ላይ እንገኛለን በማለት በመግለጫው አስገንዝቧል ።
ወስብሀት ለእግዚአብሄር አሜን !
ምንጭ ስምአ ጽድቅ ጋዜጣ ፳፯ኛ አመት ጥቅምት ፳፻፲፪ አ.ም. ።
