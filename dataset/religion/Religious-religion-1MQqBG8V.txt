በተክለ አብ ።
በጲላጦስ ዘመን ጌታችን መድሃኒታችን ኢየሱስ ክርስቶስ ለሰው ልጅ በገባለት ቃል ኪዳን መሰረት ትንቢቱም ይፈጸም ዘንድ መከራን ተቀበለ ጲላጦስ በ፫ ሰአት ይሰቅል ዘንድ ሲፈርድበትም መስቀሉንም ተሸክሞ በእብራይስጥ ጐልጐታ ወደ ተባለው ቀራንዮ ወደሚባል ቦታ ወጣ የራስ ቅል ስፍራ ቀራንዮ-ጐልጐታ አዳም አጽም የተቀበረበት ቦታ ነበር ። በዚያም የአዳም መቃብር የሆነች ዋሻ አለች የመስቀሉንም እንጨት በዚያ በምድር መካከል አይሁዶች ተከሉት ። የአዳም አጽም ቀድሞ ከአዳም ትውልዶች ሲተላለፍ ከኖህ ደርሷል ኖህም ወደ መርከብ እንደታቦት አስገብቶት በኋላ መልከጼዴቅ ቀብሮታል ። ጌታችንም ከአዳም የራስ ቅል በላይ ሊያድነው መስቀል ተሸከሞ ተንገላታ አይሁዶችም የቀራንዮን ዳገት እየገረፉ ከወደ ጫፍ አደረሱት ሁለቱንም እንጨት አመሳቅለው አይኖቹ እያዩ እጆቹንና እግሮቹን ቸነከሩት በእለተ አርብ ቀትር ፮ ሰአት ላይም ተሰቀለ ።
ጌታችን የተሰቀለበት ሰአት ጸሀይ በሰማይ መካከል በሆነ ጊዜ የጥላ መታየት በሚጠፋበት ወደ ሰው ተረከዝም በሚገባበት ነበር ከ፮ ሰአት ጀምሮ እስከ ፱ ምድር ጨለመች ጸሀይ ጨረቃ ከዋክብት ብርሃናቸውን ከለከሉ ምክንያቱም የፈጣሪያቸውን እርቃኑን ይሸፍኑ ዘንድ ነበር ቀትርም በሆነ ጊዜ ጸሀይ ጨለመ ምድርም ሁሉ እስከ ፱ ሰአት ድረስ ጨለማ ሆነ ማር.፲፭ ፴፫ ።
በ፱ ሰአት በቀኝ የተሰቀለው ወንበዴ ስለ ጌታችን በሰማይ ፫ት በምድር ፬ት ተአምራትን ሲያደርጉ አይቶ በእውነት አምላክ እንደሆነ አመነ አቤቱ በመንግስት በመጣህ ጊዜ አስበኝ ባለ ጊዜ በግራ የተሰቀለው ዳክርስ ግን እስቲ አምላክ ከሆነ እራሱን ያድን ብሎ ተዘባበተ ። ፍያታዊ ዘየማን ግን እኛስ በበደላችን ነው የተሰቀልን እርሱ ግን ምንም ሳይበድል ነው እንዴት በአምላክ ላይ ክፉ ነገርን ትናገራለህ ብሎ ገሰጸው ፍያታዊ ዘየማንም ጌታችን በጌትነት መንበረ ጸባኦት ።
ጌታችን ኢየሱስ ክርስቶስ በመስቀል ላይ ከተናገራቸው የአደራ ቃላት አንዱ እመቤታችን ለቅዱስ ዮሀንስ መሰጠቷ ነው ለወዳጁ ዮሀንስ ከስጦታ ሁሉ ስጦታ የሆነች እናቱን እናት ትሁንህ ብሎ ሰጠው እነኋት እናትህ እነሆ ልጅሽ ። በኋላ ወደ ቤቱ ወስዷት ፲፭ አመት ኖራለች በዚህም የዮሀንስ ቤት በአቢዳራ ቤት ተመስላለች እመቤታችንም የሚያጽናናትን ወዳጁ ዮሀንስን ሰጥቷታል ። የእመቤታችን ለዮሀንስ መሰጠት ቀድሞ በሙሴ አንጻር ጽላቷ ለህዝቡ ሁሉ እንደተሰጠች በዮሀንስ አንጻርም እመቤታችን ለሁላችን ለምእመናን ተሰጥታናለች ።
፱ ሰአት በሆነ ጊዜ ጌታችን ኢየሱስ ክርስቶስ ኤሎሄ ኤሎሄ ላማ ሰበቅታኒ አምላኬ አምላኬ ለምን ተውከኝ ብሎ በታላቅ ቃል ተናገረ ። በዚያም ቆመው የነበሩት አምላኬ አምላኬ ለምን ተውከኝ የሚለውን ድምጽ የሰሙ ኤልያስን ይጣራል እያሉ አሙት ክህደትንም ተናገሩ ያንጊዜ አንዱ ወታደር ሮጦ ሆምጣጤ የመላበት እቃ ተቀምጦ ነበርና በሰፍነግ መልቶ በሂሶጽም አድርጐ በአፉ ውስጥ ጨመረለት ።
በመስቀል ላይ ሳለ ጌታችን ኢየሱስም በታላቅ ድምጽ ሁሉ ተፈጸመ አለ ። ከጌታ ጐን የፈሰሰው ውሃ ደግሞ ምእመናን የልጅነት ጥምቀትን ስንጠመቅ ውሃውን ካህኑ ሲባርከው ማየ ገቦ ይሆናል ።
ቅዳሜ ከቀድሞው በተለየ መልኩ የጌታችንን መከራ በማሰብ በጾም ታስባ ስለምትውል የተሻረችው ቅዳሜ ትባላለች ይህ ቅዳሜ ጌታችን ስጋው በመቃብር የዋለበት በመሆኑ እኛም እንደ ሀዋርያት የትንሳኤውን ብርሃን ሳናይ እህል አንቀምስም በማለት በጾም ስለምናሳልፈው ነው ። ቄጠማውንም ምእመናን እስከ ትንሳኤው ሌሊት በራሳቸው ላይ ያሰሩታል የቄጠማው አመጣጥና ምስጢርም ከአባታችን ከኖህ ታሪክ ጋር የተያያዘ ነው ምድር በጥፋት ውሃ በጠፋችበት ወቅት የኖህ ታማኝ መልእክተኛ ርግብ የውሃውን መጉደል ያበሰረችው ቄጠማ ይዛ በመግባት ነው ። ዛሬም ለሀዲስ ኪዳን ክርስቲያኖች ሃጢአት ጠፋ በክርስቶስ ሞትና ትንሳኤ ነጻነት ተሰበከና ታወጀ በማለት ካህናቱ ቄጠማ ይዘው ምእመናንን ያበስሩበታል ።
በዚህች ቅድስት ቅዳሜ ቅዱስ የሆነ እግዚአብሄር በጥንተ ተፈጥሮ ፍጥረታትን አከናውኖ ከፈጠረ በኋላ በዚህች እለት ከስራው ሁሉ ያረፈባት እለት ናት ። ጌታችን የተቀበረበትም ስፍራ ለተሰቀለበት ቦታ አቅራቢያ ነበር ዮሴፍ ከኒቆዲሞስ ጋር ሆኖ ጌታችንን እንደፍጡር በሀዘንና በልቅሶ ሲገንዙት የጌታችን አይኖች ተገለጡ እንደፍጡር ትገንዙኛላችሁን ? በሉ እንዲህ እያላችሁ ገንዙኝ ቅዱስ እግዚአብሄር ቅዱስ ሃያል ቅዱስ ህያው አላቸው ።

