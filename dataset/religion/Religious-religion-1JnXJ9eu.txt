የካቲት 9/2004 አ.ም. ።

የኢትዮጵያ ኦርቶዶክስ ተዋህዶ ቤተክርስቲያን ምእመናን መታሰቢያ ድርጅት ለኢየሩሳሌም የካቲት 4 ቀን 2004አ.ም የተመሰረተበት 49ኛ አመት በአል ለድርጅቱን መስራች ክብር አቶ መኮንን ዘውዴ የመታሰቢያ ሀውልት ቦሌ ሩዋንዳ በሚገኘው መሰብሰቢያ አዳራሽ በር ላይ በማቆም ጭምር ተከብሯል ።
በ1955 አ.ም ሚያዝያ 3 ቀን ከሰላሳ በማይበልጡ ኢትዮጵያውያን ወገኖች እንደተመሰረተ የሚነገረው መታሰቢያ ድርጅቱ በክብር አቶ መኮንን ዘውዴ ጠንሳሽነትና አሰባሳቢነት እንደሆነ ይነገራል ። በወቅቱ ቅዱሳን መካናትን ለመሳለም ወደ ቅድስት ሀገር ኢየሩሳሌም የሄደው የምእመናን ቡድን በዚያ ያለውን ችግርና በገዳማቱ የሚኖሩ አባቶችና እናቶችን በደልና ስቃይ ተመልክቶ የነበረ ሲሆን በተለይ የዴር ሱልጣን ገዳማችን ወደ ጥንቱ ይዞታ ለመመለስ ካልተቻለበት ምክንያቶች አንዱ ከኢትዮጵያ ገዳማውያንን ለመጐብኘት የሚመጣ ሰው የለም የሚል ምክንያት እንደሚሰጥ መረዳታቸው ለድርጅቱ መመስረት ምክንያት እንደሆነ ተገልጿል ።
ክብረ በአሉን በንግግር የከፈቱት የድርጅቱ ምክትል ሊቀመንበር ኮሎኔል ተፈራ ይገዙ የድርጅታችን የተመሰረተበትን 49ኛ አመት በምናከብርበትና በተልይም የታሪኩ ባለቤት ለሆኑት ክቡር አቶ መኮንን ዘውዴ የተሰራውን የመታሰቢያ ሀውልት በሚመረቅበት በዚህ እለት የተሰማንን ከፍተኛ መንፈሳዊ ደስታ ስንገልጽ ኩራት ይሰማናል ብለዋል ። ሰው ለታሪክ የተፈጠረ እንጂ ታሪክ ለሰው አልተፈጠረም ያሉት ምክትል ሊቀ መንበሩ በ1955 አ.ም በኢየሩሳሌም ገዳማት የሚደርሰው በደል አሳዛኝ ታሪክ መነሻነት በብሄራዊና በመንፈሳዊ ስሜት በመቆርቆር ከብዙ ጥረትና ድካም በኋላ በርካታ አባላትን በማሰበሳብና የገዳማችንን ታሪክ በማስረዳት ለዚህ የቀደሰ አላማ ድጋፍ ለመስጠት ቃል የገቡትን ሰዎች ይዘው የኢየሩሳሌምን መታሰቢያ ድረጅትን የመሰረት ድንጋይ ሚያዝያ 16 ቀን 1956 አ.ም ያስቀመጡ የመጀመሪያው ታላቅ ሰው ከመሆናቸውም በላይ የድርጅቱን አላማ በተግባር በማዋል ከምንም አንስተው አሁን ያለበት ደረጃ እንዲደርስና በአለም አቀፍ ደረጃም እውቅና እንዲያገኝ ያደረጉ ታላቅ አባት ናቸው ብለዋል ።

ክቡር አቶ መኮንን ዘውዴ በተለይ የዴርስልጣን ገዳማችንን በተመለከተ ከፍተኛ ትኩረት በመስጠት ተቃዋሚ ወገኖች አጋጣሚ እየጠበቁ ሁከትና ውዝግብ በሚፈጥሩበት ወቅት ፈጥኖ በመድረስና በየቀጠሮም ቀን ከገዳም አባቶች ጋር በእስራኤልአገር ፍርድ ቤት በመገኘትና ከአባቶች ጐን በመቆም ከፍተኛ የሞራልና የገንዘብ እርዳታ በየጊዜው ለገዳሙ እንዲሰጥ በማድረግ የሀገርና የቤተክርስቲያን ባለውለታ መሆናቸው ተወስቷል ።


በመክፈቻው ንግግራቸው ምክትል ሊቀመንበሩ ኮሎኔል ተስፋዬ ድርጅቱ ያከናወናቸውን ዋና ዋና ተግባራት የገለጹ ሲሆን በጋምቤላ ክልል የሚገኙ ወጣቶችን ለማስተማርና በመንፈሳዊ ህይወት ለማደራጀት በቤተ ክርስቲያን የተነደፈውን እቅድ በመደገፍ የጐዳና ተዳዳሪዎችን ችግር ለማስወገድ መንግስት በልማት እንዲሳተፉ ለሚያደርገው እንቅስቃሴ የ700000 ብር ድጋፍ በመንግስትና በህዝብ ከፍተኛ ትኩረት የተሰጠውን የህዳሴ ግድብ ስራ የግማሽ ሚሊዮን ብር ቦንድ ያለ ወለድ ግዥ በማድረግ ድርጅቱ በኢየሩሳሌም ብቻ ሳይወሰን በአገር ውስጥም ለታሪክና መንፈሳዊ ስራዎች ድጋፍ በመስጠት ላይ ነው ብለው በተለይ በተፈጥሮ አደጋ ሳቢያ ወላጆቻቸውን ያጡ ህጻናትን አሰባስቦ በረጲ በአለም ከተማ በደብረ ብርሃን የህጻናትን በማስተማርና በመንከባከብና በአሁኑ ወቅት ዘላቂነት ያለው ስራ ለመስራት የ800000 ብር ፕሮጀክት በመቅረጽ ውጤታማ ተግባር ለማከናወን በመንቀሳቀስ ላይ ይገኛል ብለዋል ።
በበአሉ ላይ የተገኙት ብጹእ ወቅዱስ አቡነ ጳውሎስ ቀዳማዊ ርእስ ሊቃነ ጳጳሳት ዘአክሱም ወእጨጌ ዘመንበረ ተክለሃይማኖት የአለም አብያተ ክርስቲያናት ምክር ቤት ኘሬዝዳንት የአለም ሃይማኖቶች ለሰላም የክብር ኘሬዝዳንት ክቡር አቶ መኮንን ዘውዴን የማውቃቸው የትምህርት ሚኒስቴር በነበሩበት ወቅት ነው ያስተማሩኝ በአዳሪ ትምህርት ቤትም እንድንማር ያደረጉኝ ታላቅ ሰው ናቸው ያሉት ቅዱስነታቸው ለትውልድ ታሪክንና ክብርን ላቆዩ ስሞች ክብር ይገባቸዋል ለእኝህ አባት መታሰቢያ ሀውልት እንዲያቆምላቸው ድርጅቱ መወሰኑና ታሪክን ለትውልድ እንዲቆይ በማድረጉ ሊመሰገን ይገባዋል ። መልካምነታቸውን ለትውልድ ልናስተላልፍ ይገባናል ድርጅቱም አገልግሎቱን አጠናክሮ በመላው አለም ጽ/ቤት ከፍቶ ሊሰራ ይገባል ብለዋል ።
የክቡር አቶ መኮንን ዘውዴ የመታሰቢያ ሀውልት ምረቃ ላይ ቅዱስ ፓትሪያርኩን ጨምሮ ሊቃነ ጳጳሳት የጥንታዊት ኢትዮጵያ ጀግኖች አርበኞች የክቡር አቶ መኮንን ባለቤት ከነ ቤተሰቦቻቸው ጥሪ የተደረገላቸው እንግዶችና የድርጅቱ አባላት ተገኝተዋል ። በበአሉ ላይም የቅዱስ ኡራኤል ሰንበት ትምህርት ቤት መዘምራን መዝሙር ያቀረቡ ሲሆን ቅድስት ሀገረ ኢየሩሳሌምን በማስመልከት ትምህርት ተሰጥቷል ።
