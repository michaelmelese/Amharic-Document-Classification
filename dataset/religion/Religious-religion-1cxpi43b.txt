ታህሳስ 15 ቀን 2005 አ.ም. ።
በመ/ር ሳሙኤል ተስፋዬ ።

በአብዛኛው ኢትዮጵያውን ዘንድ የሚወደዱትና እምዬ በሚል ቅጽል የሚጠሩት አጼ ምኒልክ ለሀገሪቱም ሆነ ለቤተ ክርስቲያን ባለውለታ ነበሩ ። እምዬ የሚለውን ቅጽል ህዝቡ የሰጣቸው የተራበውን ህዝብ ግብር የሚያበሉ ያለ ፍርድ ሰው የማይቀጡና ደግ ስለሆኑ ነው ።

ዳግማዊ አጼ ምኒልክ ከአባታችው ከሸዋው ንጉስ ሃይለ መለኮት ሳህለ ስላሴና ከእናታቸው ወይዘሮ እጅጋየሁ ለማ አድያም ነሀሴ ፲፪ ቀን ፲፰፻፴፮ አ.ም ደብረ ብርሃን አካባቢ አንጐለላ ከሚባል ስፍራ ተወልደው በአንጐለላ መቅደላ ኪዳነ ምህረት ቤተ ክርስቲያን ክርስትና ተነሱ ። አያታቸው ንጉስ ሳህለ ስላሴ የምኒልክን መወለድ ሲሰሙ ምን ይልህ ሸዋ በሉት ብለው ስም አወጡ ። እሳቸው ምኒልክ በሚል ስም የሚነግስ ንጉስ ኢትዮጵያን ታላቅ ያደርጋታል የሚል ትንቢት ስለነበር ምኒልክ የኔ ስም ነው ብለው ነበር ። ሆኖም በህልማቸው ከልጁ ጋር አብረው ቆመው ከሳቸው ጥላ የልጁ ጥላ በልጦ በእግር የረገጡትን መሬት ሲያለካኩ እሳቸው ከረገጡት ልጁ የረገጠው ረዝሞ አዩ ። ከዚህ በኋላ ምኒልክ የኔ ስም አይደለም ። የሱ ነው ። ስሙን ምኒልክ በሉት ብለው አዘዙ ። ጳውሎስ ኞኞ አጤ ምኒልክ በተባለው መጽሀፍ ።

ምኒልክ እስከ ሰባት አመታቸው ድረስ መንዝ ውስጥ ጠምቄ በሚባል አምባ ከእናታቸው ዘንድ አደጉ ። አያታቸው ንጉስ ሳህለ ስላሴ ሲሞቱ የሸዋውን አልጋ የምኒልክ አባት ንጉስ ሃይለ መለኮት ወረሱ ። አጼ ቴዎድሮስ በጥቅምት ወር ፲፰፻፵፰ አ/ም ትግራይንና ወሎን አስገብረው ምኒልክ ገና የአስራ ሁለት አመት ልጅ ሳሉ የድፍን አማራንና የወሎን ጦር አስከትተው የሸዋውን ንጉስ ሃይለ መለኮትን ለማስገበር ሸዋ ገቡ ። ሁለቱ መሪዎች ጦርነት ለመግጠም ተዘጋጅተው ሲጠባበቁ ንጉስ ሃይለ መለኮት ባደረባቸው ህመም ጥቅምት ፴ ቀን ፲፰፵፰ አረፉ ። በዚህ ጊዜ የሸዋ መንንት ህጻኑን ምኒልክን ከጠላት እጅ እንዳይወድቅባቸው ይዘው ሸሹ ዳሩ ግን አጼ ቴዎድሮስ እንደሚከታተሏቸው ስላወቁ ህዳር ፴ ቀን ፲፰፵፰ አ/ም የልጅ ምኒልክ ሰራዊትና የአጼ ቴዎድሮስ ሰራዊት በረከት በተባለው ቦታ ላይ ገጥሞ የምኒልክ ሹማምንት አቶ በዛብህ አቶ አንዳርጋቸው ሁሉ ተያዙ ። ልጅ ምኒልክም ለቴዎድሮስ ገቡ ። ምኒልክ መቅደላ ገብተው በቁም እስር ይቀመጡ እንጂ ከቴዎድሮስ ልጅ ከመሸሻ ጋር አብረው አደጉ ። ወዲያውም የደጃዝማችነት ማእረግ ተሹመው በጥር ወር ፲፰፻፶፮ አ.ም የአጼቴዎድሮስን ልጅ ወይዘሮ አልጣሽን አገቡ ። በዚህ ሁኔታ ፳፪ አመታቸው ድረስ ለአስር አመታት አጼ ቴዎድሮስ ግቢ ኖሩ ።

አጼ ቴዎድሮስ ምኒልክን እንደልጃቸው ያዩዋቸውና በታላቅ ጥንቃቄም ያስተምሯቸው ነበር ። ምኒልክም ቴዎድሮስን እንደአባት ይወዷቸው እንደነበር ይገለጻል ። ምኒልክ ከመቅደላ ሰኔ ፳፬ ቀን ፲፰፻፶፯ አምልጠው አንኮበር ገቡ ።

በአንኮበር ጥቂት ወራት ከተቀመጡ በኋላ ወደ ደብረ ብርሃን ወርደው አዲሱን ከተማቸውን ልቼን እያሰሩ ተቀመጡ ። አጼ ምኒልክ የመጀመሪያ ቤተመንግስታቸው ልቼ እንደነበረ የታሪክ ድርሳናትና የልቼ ቤተ መንግስት ፍርስራሽ ያስረዳል ። በተለይም አጼ ምኒልክ ከየካቲት ፲፰፻፷ አ.ም እስከ ታህሳስ ፲፰፻፸፰ አ.ም በልቼ ቤተመንግስት እንደነበሩ በተጻጻፉት ደብዳቤ አማካኝነት ታውቋል ።
ምኒልክ ከልቼ ቤተመንግስት ሳሉ ከሀገር ውጭም ሆነ ከሀገር ውስጥ መልእክቶችን ተለዋውጠዋል ። ከየካቲት ፮ ቀን ፲፰፻፸፰ አ.ም እስከ የካቲት ፲ ቀን፲፰፻፸፰ አ.ም ከአጼ ዮሀንስ ጋር ልቼ ላይ ውጊያ አደርገዋል ። በኋላም የካቲት ፲፪ ቀን ፲፰፻፸፰ አ.ም ውጊያ ለማቆም የልቼ ስልጣን ማካፈልንና በሌሎች ጉዳዮችም ለመረዳዳት ስምምነት አድርገዋል ። ይህም የልቼ ስምምነት ተብሎ ተመዝግቦ ይገኛል ።

ኤስ ሩቬንደንና ሪቻርድ ፓንክረስት እንደዘገቡት ዳግመኛ በመጋቢት ፲፰፻፸፰ አጼ ዮሀንስና አጼ ሚኒሊክ ልቼ ላይ የማእረግ አጠቃቀምን በተመለከተ ስምምነት ላይ ደረሱ ። ጸሀፌ ትእዛዝ ገብረ ስላሴ ታሪከ ነገስት ዘዳግማዊ ምኒልክ በተሰኘው መጽሀፋቸው የአጼ ምኒልክን ንግስናና የልቼ ቤተ መንግስትን ስነ ስርአት እንዲህ ይገልጹታል መስቀልን ውለው ልቼ ከተማቸው ወጡ ። ከዚያም በስርአተ መንግስት ዘውድ የሚደፉበት አዳራሽ የሚገኙበት ጊዜ ነውና ልቼ ከተማ ከእድሞው ግቢ ሰፊ ዳስ ተሰርቶ ግብር ለማብላት ልክ መጠን የሌለው ሁኖ ተዘጋጅቶ ነበረ ። ደግሞም ከዳሱ አፋፍ ከሰገነቱ ዝቅ ያለ ስራው ልዩ ልዩ የሆነ መንበር ተሰርቶ ነበር ። በዚህም ጊዜ የዳሱ ጌጥ ስራው የቆመበትም ሁሉ በልዩ ልዩ አይነት ግምጃ የተሸፈነ ነበር ። ከዚህም አስቀድመው ባዋጅ በምገዛው አገር የሚኖር ካህን ከየደብሩ መስቀልና ጥና ከአልባሳቱ ጋር እየያዘ በጥቅምት ሁለት ቀን ይግባ ብለው አዘውት ጠቅሎ ገባ ። በዚህም ጊዜ በእስክንድርያ ሃይማኖት ሳይገዘት ሰንብቶ የነበረው ሲገዘት ሰነበተ ።

ከዚህም በኋላ በጥምቅት በ፫ ቀን ቅዳሜ ማታ ንጉስ ከነሰራዊታቸው ከልቼ ተነስተው ደብረ ብርሃን ወርደው አደሩ ። ሲነጋ ንጉሱ ከመቅደስ ልብሰ መንግስት ለብሰው መምህር ገብረ ስላሴ መምህር ግርማ ስላሴ ንጉሱን በወርቅ አልጋ አስቀመጧቸው ዘውዱንም ደፉላቸው ። በዚያን ጊዜ የመምህራኑ ጸሎት ይህ ነው ። እግዚኦ በሃይልከ ይትፌሳህ ንጉስ ምኒልክ ወብዙህ ይትሀሰይ በአድህኖትከ ፍትወተ ነፍሱ ወሀብኮ ወስእለተ ከናፍሪሁ ኢከላእካ እስመ በጻህካ በበረከት ሰናይ ወአነበርከ አክሊለ ዲበ ርእሱ ዘእምእንቁ ክቡር ሀይወ ሰአለከ ወሀብኮ ለነዋህ መዋእል ለአለመ አለም እያሉ ምስጋና እየጨመሩ በየመስመሩ ሁሉ ንሴብህ ወንዜምር ለጽንእከ ብለው ይህንን መዝሙር እያደረሱ የወርቅ ሰይፍ አስታጠቋቸው ። ቅንት ሰይፈከ ሃያል ውስተ ሀቋከ በስንከ ወበላህይከ አርትእ ተሰራህ ወንገስ እያሉ ይህንን መዝሙር በእንተዝ ይገንዩ ለከ አህዛብ እግዚኦ ለአለም ወለአለመ አለም እስከሚለው ድረስ ሲጨርሱ ካህናቱም ከቅድስት ቁመው በአንድ ቃል ተቀጸል ጽጌ ምኒልክ ሀጼጌ ተቀጸል ጽጌ አሉ ። ሊቀ መስ አጥናፍ ሰገድ ካባ ላንቃ ለብሶ ። ራስ ዳርጌ ራስ በና ራስ ወርቅ አስረው ወጡ ። ባለወርቅ መጣምር በቅሎዎቻቸው ቀረቡ ። ንጉሱ ከበቅሎ ሲሆኑ ግራ ቀኝ ሰይፍ ተመዞ ነበር ። በዚህ ጊዜ ለጊዜው ተሸልመው የነበሩ ቁጥር የሌላቸው ሊቃውንት ከቤተ ክርስቲያን በወጡ ጊዜ ኡደት ሲሆን እንደ ፊተኛው ተቀጸል ጽጌ ምኒልክ ሀጼጌ ተቀጸል ጽጌ እያሉ ዞሩ ስፍራው ጠቦ በሩቅ ካህናት ንሴብሆ ይሉ ነበር ።
ከዚህም በኋላ ጉዞ ተጀመረ ። ሲጓዝም መንንቱም በየማእርጋቸው ሰራዊቱም አጊጦ ጭፍራውም በየአለቀው አምሮ ተሰልፎ ይሄድ ነበር ። እንዲህም ባማረ ጉዞ ተጉዘው ልቼ ከተማቸው ገቡ ። ካዳራሽ ገብተው ከዙፋን ሲቀመጡ ከአደባባዩ የነበሩ መድፎች ፳፪ ጊዜ ተተኬሱ ። ከዚህ ቀጥሎ ከቡሎ ወርቄ ጀምሮ እስከ ሳሪያ ተሰልፎ የነበረው ከቅጥሩም ውስጥ የተሰለፈው ነፍጥ በተተኬሰ ጊዜ ከብዛቱ የተነሳ የክረምት ነጐድጓድ መሰለ ። በንጉሱም ዙፋን አጠገብ በተዋረድ በልዩ ልዩ አይነት ስጋጃው ወላንሳው እየተነጠፈ ተዘጋጅቶ ነበር ።
ራሶችም መንንቱም በየማእርጋቸው ተቀምጠው ግርማ መንግስት ሆኖ አዳራሽ ተገኝተው ዋሉ ። ይህም ነገር በተደረገ ጊዜ ያየውም የሰማውም እጅግ አደነቀ ። ይህም የሆነ ፲፰፻፸፩ አመተ ምህረት በዘመነ ሉቃስ በጥቅምት በአራት ቀን ነው ። በዚህም ጊዜ ዘውዳቸውን በደስታ በፍቅር ለእግዚአብሄርም ለሰውም አስመርቀው ለሰራዊትዎ ብዙ ቀን አዳራሽ ተገኙ ። ሲል አክታ ኢትዮጲካ የተሰኘው መጽሀፍ እንደገለጸው ደግሞ ፲፰፻፸፪ አ.ም ፋዘር ማሲያ የተባለው ጣልያናዊ በአጼ ሚኒልክ ልቼ ተጠርቶ ነበር ። ይህም የሆነው የጣሊያን ጆኦግራፊ ማህበር ወደኢትዮጵያ መግባት ስለፈለገ ፋዘር ማሲያ ማብራሪያ እንዲሰጥ ታስቦ ነው ። ካርዲናል ማሲና እንደዘገበውም ፲፰፻፸፪አ.ም ልቼ በተደረገው የሶስት ቀን ድግስ ንጉስ ምኒልክ ተገኝተው ነበር ። ለዚህም ድግስ አዲስ የመመገቢያ አዳራሽ ተሰርቶ ነበር ።
በ፲፰፻፸፮ አ.ም የ፷፭ አመት አዛውንቱ ማርኬዝ ኦራሊዬ አንቲኖሪ ከጂዮቫኒ ቻሪኒና ሎሬንዝ ላንዳኒ እንዲሁም ከጣሊያን ወታደሮቻቸው ጋር በመሆን በአንኮበር በኩል በጥቅምት ፯ ቀን ልቼ ደርሰው ነበር ። በዚያም ከአጼ ሚኒልክ ጋር ተገናኝተው ወደ አዳራሽ አስገቧቸው ግብዣም ተደረገላቸው ። በ፲፰፻፸፯ አጼ ሚኒልክ ኢትዮጵያውያን ወጣቶች በአውሮፓውያን ወታደራዊ ዘዴ እንዲሰለጥኑ በማሰብ አልጀሪያ የነበረ የፈረንሳይ ጦር አባል ሎያዥ ፓይተር የተባለን ሰው ልቼ መጥቶ እንዲያሰለጥን አድርገዋል ። በ፲፰፻፸፯ መጨረሻ አንቲኖሪና ቻሪኒ በሴባስቲያኖ ማርቲና አንቶኒዬ ቺቺ አማካኝነት ቺሪና ቺቺ ኢትዮጵያን ለማሰሰ መጥተው ግንቦት ፲፬ ቀን ፲፰፻፸፯ ከልቼ ተነሱ ።

የልቼ ታእካ ነገስት ኢየሱስ ክርስቶስ ቤተ ክርስቲያን ።
የልቼ ታእካ ነገስት ኢየሱስ ክርስቶስ ቤተ ክርስቲያን ቀድሞ የአጼ ምኒልክ ልቼ ቤተ መንግስት ይባል ነበር ። በአሁኑ ዘመን ደግሞ የታእካ ነገስት ኢየሱስ ክርስቶስ ቤተ ክርስቲያን ተበሎ ተሰይሞ በቤተ ክርስቲያን ስም ነው የሚታወቀው ። ስያሜውን የሰጡት የሰሜን ሸዋ ሀገረ ስብከት ሊቀ ጳጳስ ብጹእ አቡነ ኤፍሬም ናቸው ። ቀድሞ በደብረ ብርሃን ከተማ ዙሪያ በእግዚአብሄር ፈቃድ የተመሰረቱ በርካታ አብያተ ክርስቲያናት ነበሩ ። ኋላ በግራኝ አህመድ ከፈረሱት ከአብያተ ክርስቲያናት መካከል የኢየሱስ ቤተ ክርስቲያን ይገኝ ነበር ። ይህንንም ስለሚያውቁ ይሆናል አቡነ ኤፍሬም በደብረ ብርሃን ቤተ ክርስቲያኑ እንዲሰራ የመሰረት ድንጋይ ያኖሩት ።
በድርሳነ ኡራኤል ዘሀምሌ ሁለተኛ ምእራፍ ላይ ተመዝግቦ የሚገኘው አሳብ እንዲህ ይላል ከዚህ በኋላ ሃይማኖቱ የቀና ዘርአ ያእቆብ ነገሰ እሱም መጀመሪያ በጌታችን በኢየሱስ ክርስቶስ ስም ደብረ ብርሃን ላይ ታላቅ ቤተ ክርስቲያን ሰራ ሁለተኛም ቅድስት በሆነች በእናቱ በድንግል ማርያም ስምሶስተኛም የመላእክት አለቃ በሆነ በቅዱስ ኡራኤል ስም በዚህ አካባቢ የሚኖረው ህዝብ በአቅራቢያው ቤተ ክርስቲያን ባለመኖሩ ለቀብርም ሆነ ለአገልግሎት ርቆ ለመሄድ ተገዶ ነበር ። በዚህም የተነሳ ይህ ቤተ ክርስቲያን እንዲተከል ግድ ስላስፈለገ ብጹእ አቡነ ኤፍሬም መጥተው ቦታውን ባርከው ስሙንም የታእካ ነገስት ኢየሱስ ክርስቶስ ቤተ ክርስቲያን ብለው መሰየማቸውን መሪጌታ ክፍለ ክርስቶስ ያስረዳሉ ።
እዚህ ቦታ ላይ አጼ ምኒልክ ቤተ መንግስታቸው እንደነበረ ከመጻህፍትና ከሀገር ሽማግሌዎች እንዲሁም መጽሀፍ በመመልከት ነው ታሪኩን ያገኘነው ። እዚህ ቦታ ላይ የምናያቸው ተጨባጭ ነገሮች በወቅቱ አጼ ምኒልክ ለችሎት በሚያስቀርቡ ጊዜ ህዝቡ ለፍርድ ሲመጣ ድንጋዮችን ይዞ በመምጣት በመከማቸታቸው ኋላም ለአጥር አገልግሎት ውሏል ። ይህም ዙሪያውን በሶስት ረድፍ የድንጋይ ካብ የተከበበ ነው ። ይህ የካብ ድንጋይ አረጀ እንጂ ድሮ እንደተሰራ ነው ። ቢፈርስም እንን ታሪኩ እንዳይጠፋ እንደዚሁ ነው የተካበው ።

አጼ ምኒልክ እዚህ ቦታ ላይ በንግስናቸውና ለኢትዮጵያ ቅን ተጠሪ ሆነው በነበሩበት ሰአት የማይጠፋ አትክልት የማይጠፋ ሀብት ለኢትዮጵያ ህዝብ አስቀምጠውለት ከሄዱት አንዱ ባህር ዛፍ ነው ። ቦታው ረግረጋማ ስለነበር ከአውስትራሊያ የባህር ዛፍ አምጥተው ስለነበር ዛሬ ብዙ አገልግሎት በመስጠት ላይ ነው ።

ልጆች በነበርንበት ሰአት ት/ቤት ስንሄድ ቦታውን እንዲሁ እናየዋለን እንጂ ገባ ብለን በአካባቢው መጥተን የምናየው ነገር አልነበረም ። እግዚአብሄር ፈቃዱ ሲሆን ግን ተሰብስበን ይህንን ለመስራት ወይም ደግሞ የሚሰሩትን አካል እንደ እናንተ ያሉትን የእግዚአብሄር ቤተሰቦች የሆኑትን ለመጥራት ተነሳስተናል ። በወቅቱ ግን እሳቸው የሰሩትም ያደረጉትም በችሎት የተቀመጡበትም እኛን ሊያነሳሳ እና የእግዚአብሄር ፈቃድ ሆኖ ቅዱስ ስጋው እና ክቡር ደሙ እንዲፈተትበት ለቤተ ክርስቲያን አገልግሎት እንዲውል እግዚአብሄር ፈቃዱ ሆነ ። ይህን ያስቻለው የንጉሱ ቅንነት ነው ብዬ ነው እኔ የማስበው ። ይህ ታሪክ ደግሞ የዚህ አካባቢ ብቻ ሳይሆን የመላው ኢትዮጵያ ታሪክ ነው ።
ክምር ድንጋይ የሚመስለው በሙሉ ቤት ነው ። ሁሉም የድንጋይ ቤት ነው ። ቤተ መንግስት ሰለሆነ በብዙ አይነት ነው ቤቱ ። ቤቶቹ ባሉበት ፈርሰው ክምር ድንጋይ ቢሆኑም አጥሩ እንደ ኢያሪኮ ግንብ ሶስት ዙር ባለበት ቢገኝም ድንጋዩም ሆነ መሬቱ የሀገር ሀብትና ንብረት ስለሆነ ማንም ግለሰብ መውሰድና ማጥፋት ሳይችል ታሪኩ እንዳይረሳ እግዚአብሄር እስከፈቀደ ድረስ መቀመጥ አለበት ።

ቤተመንግስት ሰለሆነ ብዙ አይነት ነው ። ዋናው ቤተ መንግስታቸውና የችሎት አዳራሽ አለ ። የንጉሳዊያን ቤተሰብ መኖሪያ ነው ተብሎ የሚገመት አለ ። የግብር አዳራሽ አለ ። የወታደር ሰፈር አለ ። የግብር ቤት አለ ። ሰራተኞች ሰፈር አለ ። የእንግዶች ማረፊያ አለ ። የመንንቱ ቤት ወዘተ ፍራሹና ግንቡ ይታያል ። የችሎት ቦታቸው የነበረው ቦታ ለቤተ ክርስቲያኑ እንደ መቃኞ እያገለገለ ይገኛል ።
በተጨማሪም ፈረስ መፈተኛቸው የነበረው ሜዳ አሁንም ማንም ሳያርሰው ይገኛል ። የውሃ ምንጫቸው ክረምት ከበጋ አትደርቅም አለች ። የገበያ ቦታቸው የተንጣለለው ሜዳ አሁንም አለ ። በማለት መሪጌታ ገልጸውልን ማሳሰቢያቸውን እንዲህ በማለት አስከተሉ ታሪኩ እንዳይረሳ እግዚአብሄር ፋቃዱ ሆኗል ። ድንጋዩን ማንም ሳይጠብቀው አግኝተነዋል ። አሁን ደግሞ ቤተ ክርስቲያን እየተሰራ ነው ። እንግዲህ ተባብረን ታሪኩን እንጠብቅ ቤተ ክርሰቲያኑን እንስራ ።
ቀድሞ የንጉስ ምኒሊክ ቤተ መንግስት የነበረው ቦታ ዛሬ የንጉስ ክርስቶስ መመስገኛ ስፍራ ሆኗል ። ታሪካዊነቱ እንዳለ ሆኖ ቤተ ክርስቲያን በመሰራት ላይ ይገኛል ። ወደፊት ተመራማሪዎች ጐብኚዎች የሃይማኖቱ ተከተዮች ልቼ ታእካ ነገስት ኢየሱስ ይመጣሉ ። ሁሉንም እንደፍላጐቱ ማስተናገድ እንዲቻል ። የሁላችንም ትኩረት ተሰጥቶት ቦታውን ማቃናት መጠበቅ መገንባት ወዘተ ይኖርብናል ። ለዚህም አምላካችን ኢየሱስ ክርስቶስ ይርዳን ።
