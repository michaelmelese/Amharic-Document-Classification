ነሀሴ 15 ቀን 2007 አ.ም ።
አንድ አምላክ በሆነ በአብ በወልድ በመንፈስ ቅዱስ ስም ነሀሴ አስራ ስድስት በዚች ቀን አምላክን የወለደች እመቤታችን ድንግል ማርያም ስጋዋ ወደ ሰማይ ያረገበት መታሰቢያዋ ሆነ ።
ከእረፍቷም በኋላ ከእርሳቸው ስለመለየቷ ሀዋርያት ፈጽሞ እያዘኑ ነበር ።
ከዚህም በኋላ የክብር ባለቤት ጌታችን ኢየሱስ ተገለጠላቸው እርሷን በስጋ ያዩ ዘንድ እንዳላቸውም ተስፋ ሰጣቸው ።
ወንጌላዊ ዮሀንስም እስያ በሚባል አገር እያስተማረ ሳለ በነሀሴ ወር አስራ ስድተኛ ቀን ተድላ ደስታ ወደአለባት ገነት በመንፈስ ቅዱስ ተነጠቀ ። የክብር ባለቤት ጌታ ኢየሱስ ክርስቶስን የእመቤታችን ማርያም ስጋዋ ካለበት ከእጸ ህይወት ዘንድ ተቀምጦ አየው ። የንጽህት እናቱንም ስጋ ታወጣ ዘንድ ምድርን እንዲጠሩዋት ሰባቱን የመላእክት አለቆች አዘዛቸው እነርሱም የንጽህት እናቱን ስጋ ታወጪ ዘንድ እግዚአብሄር አዞሻል አሏት ።
ያን ጊዜም ከእጸ ህይወት በታች ካለ መቃብር የእመቤታችን ማርያም ስጋዋ ወጣ ።
የክብር ባለቤት ጌታችንም እንዲህ እያለ አረጋጋት የተወደድሽ የወለድሽኝ እናቴ ሆይ ዘላለማዊ ወደ ሆነ መንግስተ ሰማያት አሳርግሽ ዘንድ ነዩ ።
ያን ጊዜም በገነት ያሉ እጽዋት ሁሉም አዘነበሉ መላእክት የመላእክት አለቆች ጻድቃን ሰማእታትም እየሰገዱላትና ፈጽሞ እያመሰገኗት አሳረጓት ።
አባቷ ዳዊትም ንግስት እመቤታችን ወረቀ ዘቦ ለብሳ ደርባ ደራርባ በቀኝህ ትቀመጣለች እያለ በበገና አመሰገናት ።
በኪሩቤል ሰረገላ ተቀምጣ ከአረገች በሃላ በልጆችዋና በፈጣሪዋ ቀኝ በታላቅ ክብር ተቀመጠች ።
ወንጌላዊ ዮሀንስም ከእርሷ በረከትን ተቀብሎ ሰግዶላት ተመልሶ ከሰማይ ወረደ ሀዋርያትን ተሰብስበው ስለእመቤታችን ቅድስት ድንግል ማርያም ስጋ ፈጽሞ ሲያዝኑና ሲተክዙ አገኛቸው ። እርሱም እንዳየ እንደሰማ ስጋዋንም በታላቅ ክብር በምስጋና እንዳሳረጓት ነገራቸው ።
ሀዋርያትም በሰሙ ጊዜ ዮሀንስ እንዳየና እንደሰማ ባለማየታቸውና ባለመስማታቸው እጅግ አዘኑ ።
ከዚህም በኋላ እያዘኑ ሳሉ እነሆ የክብር ባለቤት ጌታችን ኢየሱስ ክርስቶስ ተገለጠላቸውና የፍቅር የአንድነት ልጆች ሰላም ይሁንላችሁ ስለ እናቴ ማርያም ስጋ ለምን ታዝናላችሁ ። እነሆ እኔ እርስዋን በስጋ ላሳያችሁ ልባችሁም ደስ ሊለው ይገባዋል አላቸው ። ይህንንም ብሎ ከእርሳቸው ዘንድ ወደ ሰማይ አረገ ።
ሀዋርያትም አመት ሙሉ ቆዩ የነሀሴም ወር በባተ ቀን ለሀዋርያት ዮሀንስ እንዲህ አላቸው ። አምላክን የወለደች የእመቤታችንን ስጋዋን ለማየት የተዘጋጀን አድርጐ ያሳየን ዘንድ ኑ ይህን ሁለት ሱባኤ በጾም የክብር ባለቤት ጌታችን ኢየሱስ ክርስቶስን እንለምነው በልጅዋ በወዳጅዋ ቀኝ ተቀምጣ አይተን በእርሷ ደስ እንዲለን ።
በዚያን ጊዜም ዮሀንስ እንዳላቸው በጾም በጸሎት ሱባኤ ያዙ የነሀሴ ወር እንደዛሬ አስራ ስድስተኛ ቀን በሆነ ጊዜ የክብር ባለቤት ጌታችን ኢየሱስ ክርስቶስ ሁሉንም ሀዋርያት ወደ ሰማይ አወጣቸው ። በታላቅ ክብር በተወደደ ልጅዋ ቀኝ ተቀምጣ ከስጋዋ ተዋህዳ ተነስታ እመቤታችን ማርያምን አዩዋት ። እጆቿንም ዘርግታ የከበሩ ሀዋርያትን እያንዳንዳቸውን ባረከቻቸው በልባቸውም እጅግ ደስ አላቸው ።
የክብር ባለቤት ጌታችን ኢየሱስ ክርስቶስም በከበረ ስጋውና ደሙ ላይ ሰራኤ ካህን ሆነ ። እስጢፋኖስም አዘጋጀ ዮሀንስም በመፍራት ቁሙ አለ ። ሁሉም ሀዋርያት በመሰዊያው ዙሪያ ቆሙ በዚያን ጊዜ ከቶ እንደርሱ ሆኖ የማያውቅ ታላቅ ደስታ ሆነ ።
ጌታችንም የቅዳሴውን ስርአት በፈጸመ ጊዜ ስጋውንና ደሙን አቀበላቸው ።
ከዚያም በኪሩቤልና በሱራፌል ሰረገላ ተቀምጣ በምታርግ ጊዜ የክብር ባለቤት ጌታችን ኢየሱስ ክርስቶስ እናቱን እመቤታችን ማርያምን እንዲህ ብሎ ተናገራት ። በዚች ቀን የሆነ የእርገትሽን መታሰቢያ በአለም ውስጥ እንዲሰበኩ ልጆችሽ ሀዋርያትን እዘዣቸው ። መታሰቢያሽን የሚያደርገውን ሁሉ ተጠብቆም በዚች ቀን ቅዱስ ቁርባን የሚቀበለውን ሃጢአቱን እደመስስለታለሁ ። የእሳትን ስቃይ ከቶ አያያትም መታሰቢያሽን ለሚያደርግ ሁሉ በዚች ቀን ለድሆች በስምሽ ለሚመጸውት ቸርነቴ ትገናኘዋለች ይህም ስጋሽ ወደ ሰማይ ያረገበት ነው ።
እመቤታችን ቅድስት ድንግል ማርያምም ክብር ይግባውና ጌታችንን እንዲህ አለቸው ልጄ ሆይ እነሆ በአይኖቻቸውም አዩ በጆሮዎቻቸውም ሰሙ በእጆቻቸው ያዙ ሌሎችም ታላላቅ ድንቆች ስራዎችን አዩ ።
እመቤታችንም ይህን ስትናገር ጌታችን ሰላምታ ሰጥቷቸው በታላቅ ደስታ ወደ ደብረ ዘይት ተመለሱ ።
የተወደዳችሁ ወንድሞች ሆይ በፍጹም ደስታ መታሰቢያዋን እናደርግ ዘንድ ይገባናል ። እርሷ ስለ እኛ ወደተወደደ ልጅዋ ሁልጊዜ ትማልዳለች ።
ለእግዚአብሄር ምስጋና ይሁን እኛንም በእመቤታችን ቅድስት ድንግል ማርያም አማላጅነት ይማረን ። በረከቷም ሀዋርያት በሰበሰበዋት ከቅድስት ቤተ ክርስቲያን ልጆች ከሁላችን ጋር ይሁን ለዘላለሙ አሜን ።
ምንጭ ስንክሳር ዘወርሀ ነሀሴ ።
