በዲያቆን ኤፍሬም የኔሰው ።
መስከረም ፲፬ ቀን ፳፻፱ አ.ም ።
የተወደዳችሁ ምእመናን ! ከአሁን በፊት ዘመነ ክረምት ክፍል አራት በሚል ርእስ ባቀረብነው ዝግጅት የሰው ልጅ አቅሙ በሚችለው ሁሉ ጠንክሮ እየሰራ የመኖር ተፈጥሯዊና ክርስቲያናዊ ግዴታ እንዳለበት እየሰራም የድካሙን ዋጋ እንዲያገኝ መጸለይ እየጸለየ ደግሞ የጸሎቱን ውጤት ለመቀበል ተግቶ መስራት እንደሚገባው የሚያስገነዝብ ትምህርትና እንደዚሁም ከነሀሴ ፳፰ እስከ መስከረም ፩ ቀን ድረስ ያለው ክፍለ ክረምት ጐህ ነግህ ጽባህ ብርሃን መአልት እንደሚባል በዚህ ክፍለ ክረምት ውስጥ ባሉት ቀናትም እነዚህን ፍጥረታት የሚመለከቱ ትምህርታት እንደሚቀርቡ በማስታዎስ ወቅቱን ከክርስቲያናዊ ህይወት ጋር የሚያስቃኝ ዝግጅት አቅርበን ነበር ። በተጨማሪም ከመስከረም ፩-፰ ቀን ድረስ ያለው ፭ኛው የክረምት ክፍለ ጊዜ ዮሀንስ እንደሚባልና ይህ ወቅት የመጥምቀ መለኮት ቅዱስ ዮሀንስ ህይወት ከአዲሱ አመት ጋር እየተጣጣመ በስፋት የሚዳሰስበት ጊዜ እንደ ሆነ መጥቀሳችን የሚታወስ ነው ። በዛሬው ዝግጅታችንም ስድስተኛውን የክረምት ክፍለ ጊዜ የሚመለከት አጭር ትምህርት ይዘን ቀርበናል እንድትከታተሉልን በአክብሮት እንጋብዛለን !
በቤተ ክርስቲያናችን አስተምህሮ ከመስከረም ፱ ፲፭ ቀን ያለው ክፍለ ክረምት ፍሬ ይባላል ። ዘመነ ፍሬ ደግሞ የፍሬ ወቅት የፍሬ ዘመን የፍሬ ጊዜ ማለት ሲሆን ይኸውም ልዩ ልዩ አዝርእት በቅለው አድገው አብበው ለፍሬ የሚደርሱበት የሰው ልጅ እንስሳትና አራዊትም ጭምር የእጸዋቱን ፍሬ በመባል በሶስት ይከፈላሉ ።
ተፈጥሯቸውም እንደ ሰው ልጅ ከአራቱ ባህርያት ከነፋስ እሳት ውሃና አፈር ተብለው በአራት ይመደባሉ ትርጓሜ ኦሪት ዘፍጥረት ፩ ፮-፲፫/ ።
ቅዱሳት መጻህፍት የሰው ልጆችን ህይወት ከእጸዋት ጋር በማነጻጸር ይገልጹታል ። ይኸውም የሰው ልጅ በነፋስ ባህርዩ ፍጥነት በእሳት ባህርዩ ቁጣ በውሃ ባህርዩ መረጋጋት በመሬት ባህርዩ ደግሞ ትእግስት ወይም ሞት እንደሚስማማው የሚያስተምር ንጽጽር ነው ። በሌላ በኩል አዝርእት ከበሰበሱ በኋላ ፍሬ እንደሚያስገኙ ሁሉ ሰውም ከሞተ በኋላ ተነስቶ እንደ ስራው መጠን ዋጋውን ይቀበላል ። ይህንን ቅዱስ ጳውሎስ በሚከተለው መንገድ ገልጾታል የሙታን ትንሳኤ ደግሞ እንዲሁ ነው ። በመበስበስ ይዘራል ባለመበስበስ ይነሳል ። በውርደት ይዘራል በክብር ይነሳል ። በድካም ይዘራል በሃይል ይነሳል ። ፍጥረታዊ አካል ይዘራል መንፈሳዊ አካል ይነሳል ፩ቆሮ.፲፭ ፵፪-፵፬/ ።
እጸዋት የሚሰጡት ፍሬ እንደየማፍራት አቅማቸው ይለያያል ፍሬ የማያፈሩ ጥቂት ፍሬ የሚያፈሩ ብዙ ፍሬ የሚያፈሩ እጸዋት ይገኛሉ ። እንደዚሁ ሁሉ ምእመናንም በክርስትና ህይወታችን የሚኖረን በጐ ምግባር የአንዳችን ከአንዳችን ይለያል ። ፍሬ የክርስቲያናዊ ምግባር እንደዚሁም የሰማያዊው ዋጋ ምሳሌ ነውና ። በክርስትና ህይወት ያለምንም በጐ ምግባር የምንኖር ሀጥአን ብዙዎች የመሆናችንን እንደዚሁም ጥቂት በጐ ምግባር ያላቸው ምእመናን የመኖራቸውን ያህል በአንጻሩ ደግሞ በጽድቅ ላይ ጽድቅ በመልካም ስራ ላይ መልካም ስራን የሚፈጽሙ ከጽድቅ ስራ ባሻገር በትሩፋት ተግባር ዘወትር ጸንተው የሚኖሩ አባቶችና እናቶችም ጥቂቶች አይደሉም ።
ይህንን አይነት የክርስቲያናዊ ህይወት ልዩነት ቅዱስ ጳውሎስ በጥቂት የሚዘራ በጥቂት ደግሞ ያጭዳል በበረከትም የሚዘራ በበረከት ደግሞ ያጭዳል ለዘሪ ዘርን ለመብላትም እንጀራን በብዙ የሚሰጥ እርሱም የምትዘሩትን ዘር ይሰጣችኋል ያበረክትላችሁማል የጽድቃችሁንም ፍሬ ያሳድጋል በማለት ይገልጸዋል ፪ቆሮ.፱ ፮-፲/ ። ገበሬ በዘራው መጠን ሰብሉን እንዲሰበስብ ለሁሉም እንደየስራው ዋጋውን ትከፍለዋለህ ተብሎ እንደ ተጻፈው ክርስቲያንም በሰራው መጠን ዋጋውን ያገኛልና በጸጋ ላይ ጸጋን በበረከት ላይ በረከትን ከእግዚአብሄር ዘንድ ይጨመርልን ዘንድ ሁላችንም መልካም ስራን በብዛት ልንፈጽም ይገባናል ። እንግዲህ ወንድሞች ሆይ ጌታ እስኪመጣ ድረስ ታገሱ ። እነሆ ገበሬው የፊተኛውንና የኋለኛውን ዝናብ እስኪቀበል ድረስ እርሱን እየታገሰ የከበረውን የመሬት ፍሬ ይጠብቃል ። እናንተ ደግሞ ታገሱ ልባችሁንም አጽኑ ። የጌታ መምጣት ቀርቦአልና እንዳለን ሀዋርያው ያእ.፭ ፯-፰/ ።
ሊቃውንተ ቤተ ክርስቲያን ምድርኒ ወሀበት ፍሬሃ ምድርም ፍሬዋን ሰጠች መዝ.፷፮ ፮ ፹፬ ፲፪ የሚለውን የዳዊት መዝሙርና ሌሎችንም ተመሳሳይ ሃይለ ቃላት ሲተረጉሙ ምድር በኢየሩሳሌም በቤተ ክርስቲያን በምእመናን በእመቤታችን ፍሬ ደግሞ በቃለ እግዚአብሄር በሚለው ሃይለ ቃል ምድር የተባለች ኢየሩሳሌም የዘሩባትን እንደምታበቅል የተከሉባትን እንደምታጸድቅ አንድም ይህቺ አለም ፍሬን አምልኮተ እግዚአብሄርን እንደምታቀርብ አንድም ቤተ ክርስቲያን ወይም ምእመናን እግዚአብሄርን ሲያመልኩ እንደሚኖሩ ከዚሁ ሁሉ ጋርም ጌታችን መድሀኒታችን ኢየሱስ ክርስቶስ ከእመቤታችን ቅድስት ድንግል ማርያም መወለዱን ያስረዳል ። ለዚህም ነው በዘወትር ጸሎታችን ቡርክት አንቲ እምአንስት ወቡሩክ ፍሬ ከርስኪ አንቺ ከሴቶች ተለይተሽ የተባረክሽ ነሽ የማህጸንሽ ፍሬም የተባረከ ነው ሉቃ.፩ ፳፰ እያልን እመቤታችንንና ልጇን ኢየሱስ ክርስቶስን የምናመሰግነው ።
በቅዱስ ወንጌል ተጽፎ እንደምናገኘው ጌታችን መድሀኒታችን ኢየሱስ ክርስቶስ የክርስትና ህይወትን ከዘርና ፍሬ ጋር በማመሳሰል አስተምሯል ። ይኸውም አንድ ገበሬ ዘር ሲዘራ በመንገድ ዳር የወደቀው ዘር ከመብቀሉ በፊት በወፎች እንደ ተበላ በጭንጫ ላይ የተጣለውም ወዲያውኑ ቢበቅልም ነገር ግን ጠንካራ ስር ስለማይኖረው በጸሀይ ብርሃን እንደ ጠወለገ በእሾህ መካከል የወደቀው ደግሞ ሲበቅል በእሾህ እንደ ታነቀ ከሁሉም በተለየ መልኩ በመልካም መሬት ላይ የተጣለው ዘር ግን አድጐ መቶ ስድሳ ሰላሳ ፍሬ እንደ ሰጠ ያስረዳል ። ጌታችን ለደቀ መዛሙርቱ እንደ ተረጐመላቸው በመንገድ ዳር የተዘራው ዘር የእግዚአብሄርን ቃል ሰምቶ የማያስተውል ክርስቲያን ምሳሌ ነው ሙሉ እምነት ስለማይኖረው በመከራው ጊዜ አጋንንት ይነጥቁታልና ። በጭንጫ ላይ የተዘራው ደግሞ ቃሉን ሰምቶ ወዲያው በደስታ የሚቀበል ነገር ግን ተግባራዊ የማያደርግ ክርስቲያን ምሳሌ ነው ። ይህ ምእመን በጠንካራ እምነት ላይ የጸና አይደለምና በሃይማኖቱ ምክንያት መከራ ወይም ስደት በደረሰበት ጊዜ ፈጥኖ ይሰናከላል ። በእሾህ መካከል የተዘራውም ቃሉን የሚሰማ ነገር ግን በዚህ አለም አሳብና ባለጠግነት ተታሎ ቃሉን የማይተገብር ክርስቲያን ምሳሌ ነው ። በመልካም መሬት የተዘራው ደግሞ ቃሉን ሰምቶ የሚተገብር ክርስቲያን ምሳሌ ።
እንደዚህ አይነት ምእመን በተማረው ትምህርት ጸንቶ ይኖራል መልካም ስራም ይሰራል ። በመልካም መሬት የተዘራው ዘር ስለ አንዱ ፋንታ መቶ ስድሳ ሰላሳ እንደሚያፈራ ሁሉ በክርስቲያናዊ ግብር ጸንቶ የሚኖር ምእመንም ስራውን በሶስት መንገድ ማለትም በወጣኒነት በማእከላዊነትና በፍጹምነት ደረጃ እንደሚወጣ ዋጋውንም በስራው መጠን እንደሚያገኝ ያስረዳል ። አንድም ባለ መቶ ፍሬ የሰማእታት ባለ ስድሳ የመነኬሳት ባለ ሰላሳ በህግ ተወስነው በአለም የሚኖሩ ምእመናን ምሳሌ ነው ። በተመሳሳይ ምስጢር ሁሉም የፍሬ መጠን በሁሉም ምእመናን ህይወት ውስጥ እንደሚስተዋል ሊቃውንት ይተረጉማሉ ። ስለዚህም በሰማእትነትም በምንኩስናም በአለማዊ ህይወትም ውስጥ የሚኖሩ ምእመናን መልካም ግብራቸው እጅግ የበዛ ከሆነ በባለ መቶ ፍሬ መካከለኛ ከሆነ በባለ ስድሳ ከዚህ ዝቅ ያለ ከሆነ ደግሞ በባለ ሰላሳ ፍሬ ይመሰላል /ትርጓሜ ወንጌለ ማቴዎስ ማቴ.፲፫ ፩-፳፫/ ።
እጸዋት ለመጠለያነት የማይጠቅሙ እንደዚሁም ለምግብነት ወይም ደግሞ ለመድሀኒትነትና ለሌላም ልዩ ልዩ አገልግሎት የሚጠቅም ፍሬ የማያስገኙ ከሆነ ተቆርጠው እንደሚጣሉ ሁሉ ምእመናንም ክርስቲያን ተብለን እየተጠራን ብቻ ያለምንም በጐ ምግባርና መንፈሳዊ ህይወት የምንኖር ከሆነ በምድር መቅሰፍት በሰማይም ገሃነመ እሳት እንደሚጠብቀንና ከእግዚአብሄር መንግስት ውጪ እንደምንሆን ከወዲሁ በመረዳት በክርስቲያናዊ ምግባር ጸንተን ልንኖር ያስፈልጋል ። ምሳር በዛፎች ስር ተቀምጧል እንግዲህ መልካም ፍሬ የማያደርግ ዛፍ ሁሉ ይቆረጣል ወደ እሳትም ይጣላል ተብሎ ተጽፏልና ማቴ.፫ ፲/ ።
ከዚሁ ሁሉ ጋርም አዝርእት ከበሰበሱ በኋላ በቅለው አብበው በራሳቸው በጐድናቸው በውስጣቸውና በስራቸው እንደሚያፈሩ ሁሉ ምእመናንም በራስ እንደ ማፍራት ፈሪሃ እግዚአብሄርን በጐድን እንደ ማፍራት እርስበርስ መደጋገፍንና መተሳሰብን በውስጥ እንደ ማፍራት ንጽህናን በስር እንደ ማፍራት ትህትናን ገንዘብ ማድረግን ከእጸዋትና ከአዝርእት መማር ይገባናል ። እንደዚሁም እጸዋት ሰላሳ ስድሳ መቶና ከዚያ በላይ መልካም ፍሬ እንደሚያፈሩ ምእመናንም በመልካሟ መሬት በክርስትና የተዘራን የክርስቶስ ዘሮች መሆናችንን አስተውለን ደግሞም ዘር የተባለውን የእግዚአብሄርን ቃል ተምረን መተግበር እንደሚገባን ተረድተን ከወጣኒነት ወደ ማእከላዊነት ከማእከላዊነት ወደ ፍጹምነት በሚያደርስ የጽድቅ ስራ በመኖር የእግዚአብሄርን መንግስት ለመውረስ መፋጠን ይኖርብናል ። ከሶስቱ በአንደኛው መደብ ውስጥ ወይም በሁሉም ደረጃዎች አልፈን ዘለአለማዊ መንግስቱን እንድንወርስ እግዚአብሄር አምላካችን ይርዳን ።

