ሚያዚያ 17 ቀን 2005 አ.ም. ።
በቤካ ፋንታ ።
በኢየሩሳሌም ሀገር ውስጥ በምትገኝ በአንድ ትንሽ መንደር ውስጥ ነው የምኖረው ። ከተወለድኩ ዛሬ 5 አመት ሞልቶኛል ። ቀኑ ሰንበት ነው እቤት ውስጥ እየተጫወትኩ እናቴም በጓዳ ስራ እየሰራች ድንገት የብዙ ሰዎች የእልልታ ድምጽ ሰፈሩ ውስጥ ተሰማ ። እናቴም በፍጥነት ከጓዳ ሮጣ ወጥታ ልጄ ልጄ ነይ እንሂድ ብላ በጀርባዋ ላይ አዝላኝ ሮጣ ከቤት ወጣች ። እኔም በሁኔታው ተገርሜያለሁ ።
በሰፈር ውስጥ ያሉ ጓደኞቼ ሁሉ በእናታቸው ጀርባና በአባታቸው ትከሻ ላይ ሆነው ደስ ብሏቸው እንደ ወላጆቻቸው እልል ይላሉ ። ወላጆቻችን ሁሉ ተሰብስበው ከሰፈራችን መውጫ ጋር ወዳለ ትልቅ የዘንባባ ዛፍ ተያይዘው አመሩ ። ከዚያም የዘንባባ ዝንጣፊውን እየቆረጡ ሁሉም ያዙ ለእኛም ሰጡን ። ከዚያ እልል እያልን በደስታ ወደ ቤተ መቅደስ እሮጥን ። በመንገድ ላይ በጣም ብዙ ህዝብ አየሁኝ ሁሉም ደስ ብሏቸው እነርሱም እንደኛ ወደ ቤተ መቅደስ ይሮጣሉ ። የህጻናቶቹን ብዛት ሳይ ውስጤ በጣም ደስ አለው ። የገረመኝ ደግሞ የሚያለቅስ ልጅ አንድ እንን የለም ። ዛሬ የኛ የደስታና የዝማሬ ቀን ነው ማለት ነው ብሎ ልቤ በደስታ ፈነደቀ ።
ወደ ቤተ መቅደስ ለመድረስ ጥቂት መንገድ ሲቀረን በርቀት ወደ ቤተ መቅደሱ የሚጓዙ በጣም በጣም ብዙ ህዝብ ተመለከትኩኝ ። እንደኛ እነርሱም ዘንባባ ይዘዋል ። በመካከላቸው አንድ ትልቅ አህያ አየሁኝ ከአህያይቱም ጋር ልጇ ውርንጫዋ አለች ። የሚያማምር ልብስ በአህያዎቹ ጀርባ ላይ ተነጥፏል ። በውርንጫዋም ላይ የሁላችን ፈጣሪ ንጉሳችንና አምላካችን ኢየሱስ ክርስቶስ ተቀምጦ ስመለከት በደስታ ዘለልኩኝ ። ከኢየሱስ ክርስቶስ ጋር መሆን በጣም ያስደስታል ።
ምክንያቱም እኛ ህጻናትን ሲያይ ደስ ይለዋል ። እቅፍ አድርጐ ስሞን በጉልበቱ ላይ ቁጭ አድርጐን ያስተምረናል ይመክረናል ። በዙሪያውም ላሉት ሰዎች እንደነዚህ ህጻናት ንጹሃን ሁኑ ሀጢአት አትስሩ እነርሱ አይዋሹም እያለ ይመክራቸዋል ።
ከዚያ ምን ሆነ መሰላችሁ እልል እያለ የሚያመሰግነው ህዝብና በእናትና በአባቶቻችን እቅፍ ውስጥ ያለነው ህጻናት በአንድነት ሆነን ጮክ ብለን የዘንባባውን ቅጠል ወደ ቀኝ ወደ ግራ ወደ ቀኝ ወደ ግራ እያውለበለብን መዝሙር መዘመር ጀመርን ። መዝሙሩም እንዲህ የሚል ነው ። ሆሳእና በአርያም ለዳዊት ልጅ በጌታ ስም የሚመጣ የተባረከ ነው ሆሳእና በአርያም ሆሳእና በአርያም ሆሳእና በአርያም የመዝሙሩ ድምጽ በኢየሩሳሌም ከተማ ከጫፍ እስከ ጫፍ ተሰማ ። በጣም ደስ ያለኝ ደግሞ የእኛ የህጻናቱ ድምጽ ከትልልቆቹ በልጦ መስማቱ ነው ። ጌታችንን በአህያዋ ላይ ተቀምጦ ባየሁት ጊዜ ትዝ ያለኝ አባዬ መጽሀፍ ቅዱስ እያነበበ ያስተማረኝን ታሪክ ልንገራችሁ አንቺ የጽዮን ልጅ ሆይ እጅግ ደስ ይበልሽ አንቺ የኢየሩሳሌም ልጅ ሆይ እልል በይ እነሆ ንጉስሽ ጻድቅና አዳኝ ነው ትሁትም ሆኖ በአህያም በአህያይቱ ግልገል በውርንጫይቱ ላይ ተቀምጦ ወደ አንቺ ይመጣል ት.ዘካ.9 9 ።
የዝማሬውን ድምጽ ሲሰሙ አባታችን ኢየሱስ ክርስቶስን የማይወዱት እና የሚያሳድዱት በከተማው ውስጥ ያሉ ጨካኝ ሰዎች እኛ ተሰብስበን እየዘመርን ወደአለንበት መጡ ። ሲመለከቱ ህዝቡ ሁሉ ደስ ብሏቸው እየዘመሩ እልል እያሉ የዘንባባውን ቅጠል እያውለበለቡ ኢየሱስ ክርስቶስን በአህያዋ ውርንጫ ላይ አስቀምጠው እያመሰገኑት ወደ ቤተ መቅደስ ሲሄዱ ተመልክተው ጨካኞቹ ሰዎች በጣም ተናደው ህዝቡን ዝም በሉ ብለው ተቆጧቸው ። ትልልቆቹ ሁሉ ፈርትው ዝም አሉ ።
እኔና ጓደኞቼ ግን በእናታችን ጀርባ ላይ ካሉት ህጻናት ጋር አብረን ሆነን ጮክ ብለን ሆሳእና በአርያም የሚለውን መዝሙር መዘመር አላቆምንም ነበር ። የገረመኝ ደግሞ ከእኔ የሚያንሱት ገና የተወለዱትም ህጻናት መዝሙሩን ጮክ ብለው ሲዘምሩት በመስማቴ ነው ። እግዚአብሄር ሆይ መናገር የማንችለውን እኛን እንድንዘምርልህ ስለፈቀድክልን ተመስገን ። ብዬ አመስግኜ መዝሙሩን መዘመር ቀጠልኩኝ ሆሳእና ሆሳእና ሆሳእና በአርያም . ።
እነዚህ ጨካኞቹ ሰዎች ግን እናትና አባቶቻችንን ዝም አስብሏቸው ብለው ሲያስፈራሩዋቸው ወላጆቻችን ፈርተው የሁላችንንም አፋችንን ይዘው ዝም አስባሉን ። አምላካችን መድሀኒታችን ኢየሱስ ክርስቶስ በአህያዋ ውርንጫ ላይ ቁጭ ብሎ ለጨካኞቹ ሰዎች እንዲህ አላቸው ከህጻናት ከሚጠቡት አፍ ምስጋናን ለራሴ አዘጋጅቻለሁ ። የእነርሱንም አፍ ይዛችሁ ዝም ብታስብሏቸው በዙሪያዬ ያሉት ድንጋዮች ያመሰግኑኛል ። የፈጠርችሁ ድንጋዮች ሆይ ህጻናት እንደዘመሩ እናንተም በመዝሙር አመስግኑኝ ። በማለት በታላቅ ድምጽ ሲናገር ትልልቁም ድንጋይ ትንንሹም ድንጋይ ከመሬት ወደ ላይ እየተነሱ ሆሳእና በአርያም ለዳዊት ልጅ ለኢየሱስ ክርስቶስ እናቀርባለን ምስጋና እያሉ በጣም ደስ በሚል ድምጽ መዘመር ጀመሩ ። በዚህን ጊዜ ጨካኞቹ ሰዎች አፍረውና ፈርትው ሄዱ ።
እኛም ወላጆቻችንም በዙሪያችንም ያሉትም ድንጋዮች አምላካችንን ከበን በእልልታ እየዘመርን ለአህያዎቹ መርገጫ ልብሳችንንና የዘንባባውን ዝንጣፊ እያነጠፍን ወደ ቤተ መቅደስ ገባን ። በዚያም ፈጣሪያችን ኢየሱስ ክርስቶስ ደስ የሚል ትምህርት አስተማረን ።
በመጨረሻም ሆሳእና ብለን ምስጋና ላቀረብነውና በቤተ መቅደስ ተገኝተን ቃሉን ለምንሰማው ህጻናት እንዲህ ብሎ መከረን ልጆቼ በመዝሙራችሁ ተደስቻለሁ ሁል ጊዜ ወደ ቤቴ ወደ ቤተ ክርስቲያን ኑና ዘምሩልኝ ። አፋችሁ በመዝሙር ይዘምር እንጂ ዘፈን እንዳይዘፍን አደራችሁን ። ዘፈን መዝፈን ሀጢአት ነው ።
ትምህርቱን ጨርሰን ከእናቴ ጋር ደስ እያለን ወደ ቤት ተመለስን ። ታዲያ ሁል ጊዜ ይህችን የሆሳእናን በአል በውስጤ አስባታለሁ መዝሙሩን መዘመር በጣም ያስደስተኛል ። አምላኬ ኢየሱስ ክርስቶስ በመጨረሻ የመከረኝንም ምክር ጠብቄ ዘፈን የሚባል በአፌ ሳልዘፍን መዝሙር እየዘመርኩኝ እግዚአብሄርን እያመሰገንኩኝ አደኩኝ ።
ልጆችዬ ዛሬ የምታነቡት የመጽሀፍ ቅዱስ ክፍል የሚሆነው ማቴዎስ ወንጌል ምእራፍ 21 እስከ ቁጥር 16 እና ማርቆስ ወንጌል ምእራፍ 11 ከቁጥር 1 እስከ 17 ያለውን ይሆናል ። ሆሳእና በአርያም ብለን እንድናመሰግነው ሀይሉን የሰጠን እግዚአብሄር የተመሰገነ ይሁን አሜን ።
