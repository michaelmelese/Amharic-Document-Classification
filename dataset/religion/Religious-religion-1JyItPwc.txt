በአለ አስተርእዮ ።
አስተርእዮ ቃሉ ግእዝ ነው አስተርእዮ ማለትም መገለጥ መታየት ማለት ነው ።
በግሪክ ቋንቋ ኤጲፋንያ ይባላል ኤጲፋንያ ማለትም መገለጥ መታየት ማለት ነው አሁን ያለንበት ዘመን ዘመነ አስተርእዮ ይባላል የመገለጥ የመታየት ዘመን ማለት ነው ።
ጌታችን አምላካችን መድሃኒታችን ኢየሱስ ክርስቶስ ከእመቤታችን ከቅድስት ድንግል ማርያም ከስጋዋ ስጋ ከነፍሷ ነፍስ ነስቶ ሰው ሆኖ የተገለጠበት ዘመን ስለሆነ እና እንዲሁም በጥምቀቱ አንድነቱን ሶስትነቱን የገለጠበት ዘመን በመሆኑ ዘመነ አስተርእዮ የመገለጥ የመታየት ዘመን ተብሏል ።
የሰላም አምላክ ኢየሱስ ክርስቶስ ለምን ተጠመቀ ? የተጠመቀበት አምስት ምክንያቶች አሉ እነሱም እንደሚከተለው ተገልጸዋል ።
1.አንድነቱን ሶስትነቱን ለመግለጽ ነው በማቴዎስ ወንጌል ም 3 13-17 እንደተጻፈው ጌታችን አምላካችን መድሃኒታችን ኢየሱስ ክርስቶስ በእደ ዮሀንስ በፈለገ ዮርዳኖስ ሲጠመቅ እግዚአብሄር አብ ዝንቱ ውእቱ ወልድየ ዘአፈቅር ሲል ከሰማይ ተናግሯል ።
እግዚአብሄር መንፈስ ቅዱስ ደግሞ በርግብ አምሳል በራሱ ላይ ተቀምጧል ። በዚህም አንድነቱን ሶስትነቱን ገልጧል ።
2.የተነገረውን ትንቢት ለመፈጸም ነው ። ከትንቢቶቹ አንዱን ለአብነት ያህል እንጠቅሳለን ባህርኒ ርእየት ወጐየት ወዮርዳኖስኒ ገብአ ድህሬሁ አድባር አንፈርአዱ ከመ ሀራጊት ።
3.የእዳ ደብዳቤ አችንን ለመቅደድ ነው ። የክፋት እና የተንኮል ምንጭ የሆነው ጠላታችን ዲያብሎስ አዳምና ሄዋንን መከራውን እንዳቀልላችሁ ስመ ግብርናታችሁን ጽፋችሁ ስጡኝ አላቸው ። ይህም ማለት የእኔ አገልጋይ መሆናችሁን የሚገልጽ ጽሁፍ ስጡኝ ማለት ነው እነርሱም በእውነት መከራውን የሚያቀልላቸው መስሏቸው ጽፈው ሰጡት ጽሁፉም አዳም ገብሩ ለዲያብሎስ ሄዋን አመቱ ለዲያብሎስ የሚል ነው ። ይህም ማለት አዳም የዲያብሎስ አገልጋይ ነው ሄዋን የዲያብሎስ አገልጋይ ናት ማለት ነው ። ይህንንም በሁለት የድንጋይ ሰሌዳ ላይ ጽፈው ሰጡት አንዱን በዮርዳኖስ አንዱን በሲኦል ጣለው በዮርዳኖስ የጣለውን የእዳ ደብዳቤአችንን ጥር 11 ቀን የሰላም አምላክ ኢየሱስ ክርስቶስ በጥምቀቱ ደምስሶልናል አጥፍቶልናል ።
በሲኦል የጣለውን ደግሞ በእለተ አርብ በስቅለቱ በሞቱ ደምስሶልናል አጥፍቶልናል በእኛ ላይ የነበረውን የሚቃወመንንም በትእዛዛት የተጻፈውን የእዳ ጽህፈት ደመሰሰው እርሱንም በመስቀል ጠርቆ አስወግዶታል ።
ታላቁ ሊቅ ቅዱስ ኤፍሬምም ይህንን መሰረት በማድረግ በደረሰው የእመቤታችን ምስጋና ላይ ወሰጠጠ መጽሀፈ እዳሆሙ ለአዳም ወለሄዋን የአዳም እና የሄዋንን የእዳ ደብዳቤ ቀደደ ደመሰሰ አጠፋ ሲል ተናግሯል ።
4.ጥምቀትን ለእኛ ለመባረክ ነው ። ለእኛ አብነት ለመሆንና ከአምስቱ አእማደ ምስጢር በአንዱ በምስጢረ ጥምቀት ልጅነትን እንድናገኝ ለማድረግ ነው ።
5.ትህትናን ለእኛ ለማስተማር ነው ። ይህም በአገልጋዩ በቅ/ዮሀንስ እጅ መጠመቁ ነው ። መድሃኒታችን ኢየሱስ ክርስቶስ የተጠመቀበት አምስት ምክንያቶች ከላይ ከ1-5 ተራ ቁጥር የተዘረዘሩት ናቸው ።
አምላካችን ኢየሱስ ክርስቶስ ለምን በ30 ዘመኑ ተጠመቀ ? ቢሉ አዳም በተፈጠረ በ30 ዘመኑ ልጅነቱን አስወስዷል አምላካችን ኢየሱስ ክርስቶስም ይህንን ልጅነት ለመመለስ በተመሳሳይ ዘመን በ30 ዘመኑ ተጠምቋል ።
መድሃኒታችን ኢየሱስ ክርስቶስ ለምን በውሃ ተጠመቀ ? እኛም በውሃ እንድንጠመቅ ለምን አዘዘ ?
የሰላም ንጉስ መድሃኒታችን ኢየሱስ ክርስቶስ በውሃ የተጠመቀበት እኛም በውሃ እንድንጠመቅ ያዘዘበት ምክንያት ብዙ ነው ። ለአብነት ያህል ውሃን ድሃውም ሀብታሙም በቀላሉ ያገኘዋል ለድሃውም ለሃብታሙም እኩል ነው በዚህ መሰረት ፈጣሪያችን ኢየሱስ ክርስቶስ ሁላችንም መንግስተ ሰማያትን እንድንወርስ ስለሚፈልግ በውሃ እንድንጠመቅ አዘዘ ። እርሱም በውሃ ተጠመቀ ።
ያለ ጥምቀት መዳን የለም ያመነ የተጠመቀ ይድናል ያላመነ ያልተጠመቀ ግን ይፈረድበታል ።
አማን አማን እብለከ ዘኢተወልደ ዳግመ እማይ ወእመንፈስ ቅዱስ ኢይክል በዊአ ውስተ መንግስተ እግዚአብሄር ሲል የእውነት አምላክ መድሃኒታችን ኢየሱስ ክርስቶስ ለኒቆዲሞስ በነገረው መሰረት ያለ ጥምቀት የእግዚአብሄርን መንግስት ለመውረስ አይቻልም ። ወንዶች በተወለዱ በ40 ቀን ሴቶች በ80 ቀን የሚጠመቁበት ምክንያት ።
1ኛ አዳም በተፈጠረ በ40 ቀኑ ሄዋን በተፈጠረች በ80 ቀኗ ቅድስት ስላሴ ብርሃን አልብሰው ብርሃን አጐናጽፈው ገነት አስገብተዋቸዋል ይህን መሰረት በማድረግ ዛሬ ወንዶች በተወለዱ በ40 ቀናቸው ሴቶች በተወለዱ በ80 ቀናቸው ይጠመቃሉ ።
2ኛ በብሉይ ኪዳን ወንድ ልጅ በተወለደ በ40 ቀኑ ሴት ልጅ በተወለደች በ80 ቀኗ ወደ እግዚአብሄር ቤት ይገቡ ነበር ይህን መሰረት በማድረግ ዛሬ ወንዶች በተወለዱ በ40 ቀናቸው ሴቶች በተወለዱ በ80 ቀናቸው ይጠመቃሉ ።
በ40 በ80 ቀን የምንጠመቅበት ውሃ በግእዝ ማየ ገቦ ይባላል ማይ ውሃ ገቦ ጐን ነው ማየ ገቦ አምላካችን ኢየሱስ ክርስቶስ በእለተ አርብ ሲሰቀል ከጐኑ የፈሰሰው ውሃ ነው በቄሱ ጸሎት ውሃው ወደ ማየ ገቦነት ይለወጣል ። በዚህ ተጠምቀን ከስላሴ ተወልደናል ልጅነትን አግኝተናል ክርስቲያንም ተብለናል ክርስቲያን የሚለውን ስም ያገኘነው በጥምቀት ነው ። ክርስቲያን ማለት ትርጉሙ በአብ በወልድ በመንፈስ ቅዱስ ስም የተጠመቀ ማለት ነው ። እንዲሁም በክርስቶስ ክርስቲያን ተብለናል ። በዚህ መሰረት የክርስቲያኖችን ስራ ሰርተን መገኘት አለብን የክርስቲያኖች ስራ ህገ እግዚአብሄርን ትእዛዘ እግዚአብሄርን መጠበቅ ነው ብትወዱኝስ ትእዛዜን ጠብቁ ብሎ አምላካችን በቅዱስ ወንጌል በተናገረው መሰረት ትእዛዙን መጠበቅ አለብን የክርስቲያኖች ስራ ይህ ነው ። ትእዛዙን ካልጠበቅን ወዳጆቹ አይደለንም ብትወዱኝስ ትእዛዜን ጠብቁ ብሏልና በረከተ ስጋ በረከተ ነፍስ እንድናገኝ ትእዛዙን እንጠብቅ ።
ህጉን ትእዛዙን ጠብቀን በማየ ንስሀ ታጥበን ቅዱስ ስጋውን ክቡር ደሙን ተቀብለን በእመቤታችን በቅድስት ድንግል ማርያም አማላጅነት እንዲሁም በቅዱሳን አማላጅነት መንግስተ ሰማያትን እንድንወርስ ልኡል እግዚአብሄር ወሰን በሌለው ቸርነቱ ይርዳን ። ወስብሀት ለእግዚአብሄር ።


