ስምና የስም አይነቶች ።
ዲያቆን አቢይ ሙሉቀን ።
ካለፈው የቀጠለ ።
የስም ሙያ ቃላት በአረፍተ ነገር ላይ ያለ ሙያ ሊገቡ አይችሉም ። ስምም ከቃል ክፍሎች እንደመሆኑ መጠን ያለ ሙያ በአረፍተ ነገር ውስጥ ሊገባ አይችልም ። ስም በአረፍተ ነገር ውስጥ ሶስት ሙያዎች አሉት ። እነሱም ባለቤትነት ተሳቢነትና ቅጽልነት ናቸው ።
፩ ባለቤትነት በአንድ አረፍተ ነገር ውስጥ የተከናወነውን ድርጊት የፈጸመ ወይም ድርጊቱን የሚያከናውን ማለት ነው ። በሌላ መልኩ ድርጊቱ የሚፈጸምበት አካልም ሊሆን ይችላል ። አንድ አረፍተ ነገር በገቢር እና በተገብሮ ወይም በአዳራጊና በተደራጊ ግስ ሲመሰረት የባለቤቱም ሁኔታ ይለያያል ። ለምሳሌ አረፍተ ነገሩ የተመሰረተበት ወይም ድርጊት አመልካች ግሱ ገቢር ከሆነ የአረፍተ ነገሩ ባለቤት ድርጊት ፈጻሚ ይሆናል ። በሌላ በኩል ደግሞ አረፍተ ነገሩ የተመሰረተበት ወይም ድርጊት አመልካች ግሱ ተገብሮ ከሆነ የአረፍተ ነገሩ ባለቤት ድርጊት ፈጻሚ ሳይሆን ድርጊት ተቀባይ ወይም ድርጊቱ የሚፈጸምበት ይሆናል ። ምሳሌ ዳዊት ቀተለ ጐልያድሀ ። በዚህ አረፍተ ነገር ግሱ ቀተለ ነው ገቢር ግስ ይባላል ። ባለቤቱ ደግሞ ዳዊት ነው ። ለተፈጸመው ድርጊት ፈጻሚ አከናዋኝ ነው ። የተከናወነው ድርጊት ግድያ ነው ። ስለዚህ ዳዊት የሚለው ስም ባለቤት ነው ። ድርጊት ፈጻሚ ነው ። ከላይ የተለገለጸውን አረፍተ ነገር በተገብሮ እንመልከተው ። ጐልያድ ተቀትለ በእደ ዳዊት ። ግስ ተቀትለ ተገብሮ ይባላል ባለቤት ጐልያድ ድርጊት ግድያ ነው ። በዚህ አረፍተ ነገር ድርጊት ተቀባዩ ባለቤት ነው ።
፪ ተሳቢነት ተሳቢ የሚባለው በአረፍተ ነገር ውስጥ የተፈጸመውን ድርጊት የሚቀበል ወይም ድርጊቱ የሚፈጸምበት ማለት ነው ። በዚህ ላይ ሁለት አይነት ተሳቢ ይኖራል ። ርቱእ በመባል ይታወቃል ።
ሀ ርቱእ የሚባለው ድርጊቱ የሚፈጸምበት ወይም በቀጥታ ድርጊቱን የሚቀበል ነው ።
ለ ኢ ርቱእ ደግሞ ድርጊቱ የሚፈጸምለት ወይም የሚፈጸመውን ድርጊት በተዘዋዋሪ መልኩ የሚቀበል ነው ። በምሳሌ እንመልከት ሰሎሞን ጸሀፈ ጦማረ ለአቡሁ ሰሎሞን ለአባቱ ደብዳቤ ጻፈ ። በዚህ አረፍተ ነገር ሰሎሞን ባለቤት ነው ጸሀፈ ማሰሪያ አንቀጽ ጦማር ቀጥተኛ ተሳቢ አቡሁ ኢ ቀጥተኛ ተሳቢ ይባላል ። ጦማር በቀጥታ ድርጊቱ የተፈጸመበት ሲሆን አቡሁ የሚለው ደግሞ ድርጊቱ የተፈጸመለት ነው ። አንድን ቃል ቀጥተኛ ተሳቢ ለማድረግ የሚከተሉትን ህጐች ይከተላል ። ስሙ በግእዝ በራብእ በሃምስ በሳብእ ከጨረሰ እንዳለ ይሳባል ። ስሙ በካእብ ከጨረሰ ወደ ሳብእ በሳልስ ከጨረሰ ወደ ሃምስ በሳድስ ከጨረሰ ወደ ግእዝ ይለወጣል ። ምሳሌ ቤቱ ቤቶ ቤት ቤተ ሀናጺ ሀናጼ የተጽውኦ ስም ሲሆን ሀ ይጨመርበታል ።
ምሳሌ ዳዊት ዳዊትሃ ጐልያድ ጐልያድሃ ቶማስ ቶማስሃ ከላይ የተገለጹትን ህጐች በግልጽ ለመረዳት በምሳሌ እንመልከተው ።
ሀ ኢሳይያስ ተነበየ ትንቢተ ኢሳይያስ ትንቢትን ተናገረ ።
ለ ኦርዮ ኢያእመረ ሞቶ ኦርዮ ሞቱን አላወቀም ።
ሀ.ዜነወነ ገብርኤል ልደቶ ለወልደ አብ ገብርኤል የወልደ አብን ልደት ነገረን ።
መ.ጻድቅ አዝለፈ ሰብሆ ጻድቅ ምስጋናን አዘወተረ ።
ሰ ዜነወ ገብርኤል ዜና ሰናየ በእንተ ልደቱ ለወልደ አብ ገብርኤል ስለወልደ አብ ልደት መልካም ዜናን ነገረን ።
፫ ዘርፍነት ዘርፍ የሚባለው በአረፍተ ነገር ውስጥ ባለንብረትነትን ባለሀብትነትን የሚያመለክት ነው ። አንድ ስም በአረፍተ ነገር ውስጥ ዘርፍ ለመሆን የሚከተሉትን ህጐች ማሟላት አለበት ። ሀ እንተ ዘ እለ ለ የሚባሉትን አገባቦች በመጠቀም ነው ። ምሳሌ ወንጌል ዘዮሀንስ ዘጊዮርጊስ እድ እለ ሀዋርያት አግብርት እንተ ጳውሎስ ረድእ ወዘተ ለ ከሚዛረፈው ቃል ጋር መዛረፍ አለበት ። ይህ ሲሆን ግን የሚዛረፈው ቀድሞ ዘርፍ የሚሆነው ተከትሎ መምጣት አለበት ። ምሳሌ ክንፈ ገብርኤል ቤተ መጻህፍት ቤተ ጸሎት ሃይለ ሚካኤል ወዘተ ውድ አንባብያን በሚከተለው ቅኔ ያሉትን ስሞች በመዘርዘር ሙያቸውን እንመልከት ።

ትምህርት አልቦሙ ለሰብአ ሮምያ ቀደምት ።
ቁልቁሊተ እስመ አሀዝዎ ለጴጥሮስ ዳዊት ።
ወሰሀቁ ቦሙ አርድእተ ጴጥሮስ ገድላት ።
ቀደምት የሮምያ ሰዎች ትምህርት የላቸውም ።
ጴጥሮስ ዳዊትን ወደ ታች ይዘውታልና ።
የጴጥሮስ ተማሪዎች ገድላትም ሳቁባቸው ።
ባለቅኔው በዚህ ቅኔ ውስጥ ለመግለጽ የፈለጉት ማንበብ የማይችሉ ሰዎች አርእስትና ህዳግ ስለማያውቁ ዳዊቱን ዘቅዝቀው ይይዙታል ። ይህን የተመለከቷቸውም ሁሉ ይስቁባቸዋል ። ይህ ሰሙ ሲሆን ወርቁ ደግሞ በሮም የሚኖሩት ከሃድያን ቅዱስ ጴጥሮስን ዘቅዝቀው መስቀላቸውንና የቅዱስ ጴጥሮስም ተጋድሎ ቅዱስ ጴጥሮስን በስጋ ቢያሰቃዩትም ሰማያዊውን ክብር እንደሚያሰጠው ያስረዳሉ ።
በዚህ ቅኔ ያሉት ቃላት በእያንዳንዳቸው ሙያ አላቸው ።
ስሞች ትምህርት ሰብእ ሮምያ ጴጥሮስ ዳዊት አርድእት ጴጥሮስ ገድላት ትምህርት የቅኔ ባለቤት ሰብእ የማድረጊያ ባለቤት ።
ሮምያ ዘርፍ ።
ጴጥሮስ ዳዊት ተመስሎ ተሳቢ ።
አርድእት ገድላት ተመስሎ ባለቤት ነው ።
ጴጥሮስ ዘርፍ ።
ማስታወሻ ዘርፍ የሆኑትን ስንመለከት ሰብአ ሮምያ አርድእተ ጴጥሮስ ናቸው ። ሁለቱም ተናበዋል ። የተናበቡትም ዘርፍ የሚሆነውን ቃል ተከትሎ ነው ።
ተሳቢ የሆኑትንም ስንመለከት ለ የወደቀበት ነው ።
