ሰኔ 14 ቀን 2005 አ.ም. ።
በዲ/ን ዶ/ር መርሻ አለኸኝ ።
የስምአ ጽድቅ ዝግጅት ክፍል በዝርወት ለሚኖሩት የቅድስት ቤተ ክርስቲያን ልጆች የእናት ቤተ ክርስቲያናቸውን አስተምህሮ ምክርና ተግሳጽ ይሰሙ ዘንድ አምድ በከፈተላቸው ጊዜ መጀመሪያ ወዲያውም አምዱን ማስተዋወቂያ ቢሆን ብዬ የጻፍኩት ጽሁፍ አራት እትሞች ዘልቆ ተፈጸመ ። ጽሁፉን አስመልክቶ ከተለያዩ ጓደኞቼ ካገኘሁአቸው አስተያየቶች በመነሳት እንደ አብርሃም ሁሉ የያእቆብን የስደት ህይወት በመመርመር ለዛሬዎቹ ስዱዳን አርኣያ በሚሆን መልኩ በአጭሩ ለማቅረብ መረጥኩ ። ጽሁፉ ይኸውና ። በዚሁ አጋጣሚ ግን ኑሮአቸውን በስደት ያደረጉ ወንድሞችና እህቶች እለት ከእለት ከሚያጋጥማቸው ችግር በመነሳት ጽሁፎችን አዘጋጅተው ወደ ዝግጅት ክፍሉ በመላክ ቢማማሩ መልካም ነው ።
ህይወተ ያእቆብከአያቱ አብርሃምና አባቱ ይስሀቅ ቀጥሎ ሶስተኛው የህዝበ እስራኤል አባት 3 ተብሎ የሚታወቀው ያእቆብ ወላጆቹ ይስሀቅና ርብቃ በጋብቻ በተጣመሩ ሃያኛው አመት ላይ ተወለደ ። እሱ ሲወለድ አባቱ የ60 አመት ጐልማሳ ነበር ። ዘፍ 25ሚ20 25ሚ26/ ። ይስሀቅና ርብቃ በሃያ አመት የጋብቻ ህይወታቸው ወልደው ለመሳም አልታደሉም ነበር ። በዚህ የተነሳም የአብራካቸው ክፋይ የሆነ ፍሬ ይሰጣቸው ዘንድ አምላክን ይማጸኑ ነበር ። እግዚአብሄር ጩኸታቸውን ሰምቶ በርብቃ ማህጸን ያእቆብና መንትያው ኤሳው ተጸነሱ ። ነገር ግን በልመናና በጩኸት የተጸነሱት ያእቆብና ኤሳው ገና በማህጸን ውስጥ ሳሉ እየተገፋፉ እናታቸውን ይሰቃዩ ጀመር ። በዚህ የተሰቃየችው ርብቃ እንደ ገና ጽንሱን ወደ ሰጣት አምላክ ምህረትን በመለመን ጮኸች ። በዚህ ጊዜ በማህጸኗ የተቀረጹ ልጆቿ እስከሚወለዱና ከተወለዱም በኋላ እድሜ ልካቸውን የሚጣሉና አንዱ በሌላው ላይ እየተነሳ እንደሚጥለው በራእይ ተረዳች ። ይህንን ምስጢር በልቡናዋ ያዘችው እንጂ ለባሏ አልነገረችውም ነበር ። ህጻናቱ ሲወለዱ እንደተነገረው ትንቢት አንዱ ከሌላው የማይመሳሰል ሆነው ተወለዱ ። በኩሩ ኤሳው እንደ ጽጌረዳ አበባ ሰውነቱ ሁሉ ቀይና ጸጉራም ሆኖ በኋላ የተወለደው ያእቆብም የወንድሙ የኤሳውን እግር ይዞ ወደዚህ አለም መጡ ። የኋለኛው በዚህ ግብሩ ያእቆብ ተብሏል ።

ያእቆብ ብሂል አሀዜ ሰኬና አእቃጼ ሰኬና ማለት ነው ሲያድጉም ኤሳው የበረሃ ሰው አርበኛ አዳኝ ሲሆን ያእቆብ ግን ጭምት ሰው ነበር በድንንም ይቀመጥ ነበር ። ኤሳው አድኖ በሚያመጣለት ምግብ የተነሳ የአባቱን ከፍ ያለ ፍቅር ሲያገኝ ያእቆብ ደግሞ ከቤት ውሎ እናቱን ስለሚያጫውትና ስለሚታዘዛት የእናቱን ከፍ ያለ ፍቅር አገኘ ። አባታቸው ይስሀቅ በእርጅና ምክንያት ጉልበቱ ደክሞ አይኑ ደግድጐ ከቤት በዋለ ጊዜ አንድ ቀን የሚወደውን ልጁን ኤሳውን እኔ እንደ ምወደው አድርገህ የምበላው አዘጋጅተህ እበላ ዘንድ ሳልሞት ሰውነቴ ነፍሴ እንድትመርቅህ እንድትባርክህ ወደ ዱር ሄደህ አድነህ አምጣልኝ አለው ። ይህንን የሰማች ርብቃም የምትወደውን ልጇን ያእቆብን እንደ ኤሳው አስመስላ አልብሳ አባቱ ይስሀቅ የጠየቀውን ምግብ እንደሚወደው አድርጋ አዘጋጅታለት ይዞ ወደ አባቱ እንዲገባና የአባቱን በረከት እንዲቀበል የምትችለውን ሁሉ በማድረግ አዘጋጀችው ኤሳውን መስሎ ወደ አባቱ በመግባትም የአባቱን በረከት ለመቀበል በቃ ። በረከት በመቀበል እንደቀደመው የተረዳው ወንድሙ ኤሳውም በጽድቅ ተሰምየ ያእቆብ እስመ ፪ ጊዜ አእቀጸኒ ቀዳሚ ብኩርናየ ነስአኒ ወናሁ ዮምኒ ወዳግመ በረከትየ ያእቆብ በእውነት ስያሜውን አገኘ ። አንደኛ ብኩርናዬን ሁለተኛ በረከቴን ወስዶብኛልና ሁለት ጊዜ አሰነካክሎኛ በማለት ምሬቱን ገልጿል ። ዘፍ.27 6 ያም ሆነ ይህ ሁሉም በፈቃደ እግዚአብሄር የተከናወነ ሆነ ።
ምክንያተ ስደቱለያእቆብ ስደት ምክንያት ከሆኑት ጉዳዮች አንዱ ትዳር ነው ። በቅዱስ መጽሀፍ አባቱ ይስሀቅ ያእቆብን ጠርቶ መርቆ ከከነአን ሴቶች ልጆች ሚስት አታግባ ። ተነስተህ በጤግሮስና በኤፍራጥስ መካከል ወደሚኖር ወደ እናትህ አባት ወደ ባቱኤል ቤት ሂድ ። ከናትህ ወንድም ከላባ ልጆች ሚስት አግባ ብሎ አዘዘው ። ፈጣሪዬ ካንተ ጋራ በረድኤት ይኑር ። ያክብርህ ያግንህ ያብዛህ ። ብዙ የብዙ ወገን ያድርግልህ አለው ። እግዚአብሄር ለአብርሃም የሰጠውን ምድር ከነአንን ትወርሳት ዘንድ የአባቴ የአብርሃምን በረከት ይስጥህ ። ካንተ በኋላ ላሉ ለልጆችህም ይስጣቸው አለው ። ዘፍ.28 1-5/ ።
ከያእቆብ ህይወት ምን እንማራለን ? ሀ የእግዚአብሄርን ውለታ እያሰቡ ፍቅርን በስራ መግለጽያእቆብ በስደት ህይወቱ እግዚአብሄር በተለያዩ ጊዜያት እየተገለ ጠለት መክሮታል አበረታቶታል ሲያጠፋም ገስጾታል ። ከእነዚህም ውስጥ ያእቆብ አባቱ ይስሀቅ ከከነአናውያን ሴቶች ልጆች ሚስት አታግባ ተነሳና ወደ እናትህ አባት ወደ ባቱኤል ቤት ወደ ሁለቱ ወንዞች መካከል ሂድ ከዚያም ከእናትህ ወንድም ከላባ ሴቶች ልጆች ሚስትን አግባ ። ሁሉን የሚችል አምላክም ለብዙ ህዝብ ጉባኤ እንድትሆን ይባርክህ ያፍራህ ያብዛህ ስደተኛ ሆነህ የተቀመጥህባትን እግዚአብሄርም ለአብርሃም የሰጣትን ምድር ትወርስ ዘንድ የአብርሃምን በረከት ለአንተ ይስጥህ ለዘርህም እንዲሁ እንደ አን ብሎ ምክር ያዘለ ትእዛዝ በሰጠው መሰረት ከቤርሳቤህ ተነስቶ የርብቃ ወንድም ላባ ወደ ሚገኝበት በሁለቱ ወንዞች መካከል ወደምትገኝ ወደ ሶርያ ጉዞ ጀመረ ። ሲጓዝ ውሎ ሎዛ ተብላ ትጠራ ከነበረች ቦታ ሲደርስ መሸበት ደከመውም ።

በዚያውም ድንጋይ ተንተርሶ ተኛ ። በህልሙም መሰላል በምድር ላይ ተተክሎ ራሱም ወደ ሰማይ ደርሶ በመሰላሉም የእግዚአብሄር መላእክት ሲወጡበትና ሲወርዱበት ተመለከተ ። በመሰላሉ ላይ የቆመው እግዚአብሄርም የአባትህ የአብርሃም አምላክ የይስሀቅም አምላክ እኔ እግዚአብሄር ነኝ ይህችን አንተ የተኛህባትን ምድር ለአንተም ለዘርህም እሰጣለሁ ዘርህም እንደ ምድር አሸዋ ይሆናል አህዛብ ሁሉ በአንተ ይባረካሉ ይከብራሉ ። ያእቆብን ያከበረ ያክብርህ እየተባባሉም ይመራረቃሉ ። ካንተም በኋላ በልጅህ ይመራረቃሉ ። በምትሄድበት መንገድ ሁሉ በረድኤት ጠብቄ ወደዚህ አገር እመልስሀለ አለው ። ዘፍ.28 13-ፍጻ/ ።
ይህ አምላካዊ ቃል ኪዳን ከወላጅ ከዘመድ ተለይቶ የስደት ጉዞ ላይ ለነበረው ያእቆብ ታላቅ ቃል ኪዳንና የምስራች ነበር ። በመሆኑም ያእቆብ ይህንን ቃል ኪዳን ለሰጠው አምላክ ውለታውን እያሰበ ፍቅሩን ለመግለጽ ፈጣን ነበር ። ያ ታላቅ ህልም ያየበት ሌሊት ሲነጋ ተነስቶ የእግዚአብሄር ስም ማስጠሪያ ይሆን ዘንድ ተንተርሶት ያደረውን ድንጋይ ወስዶ ሀውልት አድርጐ አቆመው በላዩም ዘይት አፈሰሰበት ። ስሙንም ቤቴል ብሎ ጠራው ቤተ እግዚአብሄር ማለት ነው ። በዚህም ብቻ አላበቃም ። ስእለትም ተሳለ ። እግዚአብሄር በረድኤት ከኔ ጋራ ካለ በምሄድበትም ሀገር ሁሉ በረድኤት ከጠበቀኝ የእለት ጉርስ ያመት ልብስ ከሰጠኝ ወደ አባቴም ቤት በደህና ከመለሰኝ እግዚአብሄር ፈጣሪዬ ይሆንልኛል አለ ። ፈጣሪውስ የግድ ፈጣሪው ነው እወደዋለሁ አመልከዋለሁ ሲል ነው ። አንድም ይህን የሰጠኝ እግዚአብሄር አምላኬ ነው ማለት እሱን ብቻ አመልካለሁ ሌላ አላመልክም ማለት ነው ። ይህችም የተከልኋት ደንጊያ የእግዚአብሄር ማደሪያ ትሆንልኛለች አለ ። የሰጠኸኝን አስራቱንም ሁሉ ላንተ ካስር አንድ እሰጣለ አለ ። /ዘፍ.28 20-ፍጻ/ ።
በስደት በምንኖርበት ጊዜ እግዚአብሄር በተለያየ መንገድ የቸርነት ስራውን ይሰራልናል ። በበረከቱ ይጐበኘናል ። በዚህ ጊዜ አባታችን ያእቆብ እንዳደረገው ያንን ላደረገ እግዚአብሄር ውለታውን መክፈል ባይቻልም ፍቅራችንን በስራ ለመግለጽ የተጋን መሆን አለብን ። በያለንበት ክፍለ ሀገር ስሙ የሚቀደስበት መንግስቱ የሚሰበክበት አብያተ ክርስቲያናት እንዲታነጹ ማድረግ በተቋቋመበት ቦታ የምንኖር ከሆነም እንዲጠናከሩ ማድረግ ይጠበቅብናል ። እግዚአብሄር አብዝቶ ከሚሰጠን በረከትም አስራት ማውጣት ይኖርብናል ።
ለ በስደት ህይወት ትእግስት ማድረግ አባቱ የመከረውን ምክርና የሰጠውን ትእዛዝ በመቀበል ያእቆብ ወደ ሶርያ ሄዶ የህይወት ጓደኛውን ራሄልን ቢያገኝም እንዳሰበው አገር አቋርጦ የመጣላትን የትዳር አጋሩን ይዞ ወደ አገሩ በቶሎ መመለስ አልቻለም ። ይልቁንም አባቷ ላባ ባስቀመጠው ቅድመ ሁኔታ መሰረት ለሰባት አመታት የበግ ጠባቂው ሆኖ ሲያገለግል ቆይቷል ። ከተሰደደ በኋላ አይቶ የወደዳትን ራሄልን በእጁ ያስገባ ዘንድ ሰባቱን አመት አገልጋይ ሆኖ የቆየው ያእቆብ የተሰጠውን የጊዜ ገደብ ጨርሶ ልሂድ ብሎ ሲነሳ የራሄል አባት አልፈቀደለትም ። ራሄልን ይዞ ለመሄድ ከፈለገ ሌላ ሰባት አመታትን እያገለገለ መቆየት እንዳለበት ነገረው ። ያእቆብ በተገባለት ቃል መሰረት ሰባት አመት ሲጠናቀቅ መሄድ ባለመቻሉ ቢያዝንም የመጣበት አላማ ግድ ይለዋልና ሌላ ሰባት አመታት ጨመረ ። የእናቱ ፍቅር የወንድሙን የኤሳውን ብኩርናና ምርቃት መውሰድ እስኪያስችለው በፍቅርና በክብካቤ ያደገው ያእቆብ ለ14 አመታት በግ ጠባቂ እረኛ ሆኖ በቀን ጸሀይና በሌሊት ቂር ሲሰቃይ ቢቆይም ተስፋ በመቁረጥ ተማሮ ወደ እናቱ አልሄደም ። እርጅና ተጫጭኖት ሞት አፋፍ ላይ ሳለ ትቶት የመጣው አባቱ አሳስቦትና ናፍቆት ልሂድ አላለም አላማውን ማሳካት ነበረበትና በትእግስት ቆየ ።
ዛሬ በልዩ ልዩ ምክንያት በስደት የምንኖር ወገኖች ተወልደን ያደግንበ ትን ሀገርና ባህል ትተን ስንመጣ ይነስም ይብዛ ይዘነው የመጣነው አላማ አለን ። ይሁን እንጂ በስደት ህይወት በሚያጋጥሙን ችግሮች የተነሳ ከአላማችን የምናፈነግጥ ቁጥራችን ቀላል አይደለም ። ብዙ ሰዎች እንደዚህ አይነት ችግር ውስጥ የሚገቡት በዋናነት በሁለት ምክንያት ነው ። የመጀመሪያው ሲመጡ በአእምሮአቸው ስለውት የመጡት ነገርና ሲደርሱ የሚያጋጥማቸው የተለያየ መሆን ነው ። ሲመጡ ውጭ አገር ገንዘብ በቀላሉ የሚታፈስ እንደሆነ አስበው ይመጡና ካሰቡት ቦታ ደርሰው ሲያዩት እንዳሰቡት ሳይሆን ሲቀር ይደናገጡና ከሀገራቸው የወጡበትን ቀን ይረግማሉ ። ተስፋም ቆርጠው ህይወታቸውን በአግባቡ መምራት ይሳናቸዋል ።
ነገር ግን ከአባታችን ከያእቆብ የስደት ህይወት የምንማረው ከዚህ የተለየ ነው ። አባቱ ተነስተህ ወደ ወገኔ ሂድና ሚስት የምትሆንህን ይዘህ ና ሲለው ምናልባት በወጣትነት አእምሮው እንደ ደረሰ በአይኑ አይቶ የፈቀዳትንና የወደዳትን ይዞ እንደሚመለስ አስቦ ይሆናል ። ነገር ግን ሶርያ ሲደርስ ያጋጠመው ሌላ ነገር ነው የ14 አመታት የእረኝነት ህይወት ። ይሁን እንጂ በዚያ ደንግጦ ወይም ተበሳጭቶ ወደ አገሬ ልመለስ አላለም ። በዚያው ሲቆይም እለት እለት ሲበሳጭና ተስፋ ሲቆርጥ እንደነበረ መጽሀፍ አያስነብበንም ። ስለዚህ በስደት ህይወት ስንኖር ባልጠበቅነው ሁኔታ በሚያጋጥመን ችግር የተነሳ ሳንሳቀቅ ከሀገራችን ስንወጣ ይዘነው የወጣነውን አላማ አጽንተን ለስኬታማነቱ እየታገልን ልንኖር ያስፈልጋል ። ያንን ያደረግን እንደሆነ ያእቆብ ራሄልን ከነአገልጋዮቿ ይዞ አገሩ እንደገባ እኛም በእውቀት በልጥገን በገንዘብ ከብረን አገራችን እንገባለን ።
ሌላው ምክንያት የወጡበትን አላማ በአግባቡ ለመረዳት አለመቻል ነው ። ብዙ ጊዜ ሰዎች ወደ ውጭ የሚወጡት በተረዳ ነገር ሰፍረው ቆጥረው በእቅድ ያወጡትን አላማ ሳይዙ ነው ። ያ ባለመሆኑም በስደት ህይወታ ቸው በሚያጋጥማቸው ችግር በቀላሉ መደናገጥና መማረር ብሎም ተስፋ መቁረጥ ያጋጥማቸዋል ። በስደት ህይወት ይቅርና በየትኛውም ህይወቱ ቢሆን ሰው የሚመራበት የህይወት አላማ ያስፈልገዋል ። አላማ የሌለውና አለማውን በአግባቡ ያለተረዳ ሰው በየመንገዱ በሚፈጠሩ ችግሮች መሰና ክሎች በቀላሉ ለመውደቅ የተመቻቸ ይሆናል ። አላማ ያለውና በአግባቡ አላማውን የተረዳ ሰው ግን በጥንካሬ የሚጓዝ በቀላሉ የማይወድቅና ቢወድቅም ፈጥኖ የሚነሳ ሰው ነው ። አባታችን ያእቆብ ከሀገሩ የወጣበትን አላማ ያልተረዳ ቢሆን ኖሮ በፍጹም አስቦትና ሆኖት የማያውቀውን ህይወት ለ14 አመታት ይቅርና ለ4 ቀናትም ቢሆን ታግሶ ሊቆይ አይችልም ነበር ።
ሀ ያሰቡትን ካገኙ በኋላ ወደ ተወለዱበት ሀገር መመለስ ያእቆብ ከ21 አመታት አገልግ ሎት በኋላ ራሄልን ሲያገኝ ራሄልንና በስደት ያጠራቀመውን ሀብት ይዞ ወደ ተወለደበት ሀገር ሊመለስ ወሰነ ። አላማውን ካሳካ በኋላ በባእድ ምድር ተጨማሪ አመታትን በባእድነት መቆ የት አልፈለገም ። ፈጣሪው እግዚአ ብሄርም ተመለስ አለው ። ዘፍ.31 3 እሱም ተመለሰ ።
ሰዎች በስደት ህይወት ሲኖሩ ከሀገር ይዘውት የሚመጡት ግልጽና የጸና አላማ ሊኖር እንደሚገባ ሁሉ አላማቸውን ከግብ ካደረሱ በኋላ ሊኖር ስለሚገባው ህይወት ማሰብ አግባብ ነው ። በተለያዩ ቦታዎች ከሀገራቸው ከወጡ በኋላ ረጅም ጊዜ በስደት የኖሩ ሰዎች አላማቸውን ካሳኩ በኋላም ወደ ሀገራቸው ለመመለስ የማያስቡ ይኖራሉ ። በእርግጥ ከእነዚህ ውስጥ ወደ ሀገራቸው እንዳይገቡ የሚያደርጓቸው በቂ ምክንያቶች የሚኖሯቸውም አይጠፉም ።
አላማን ከግብ ካደረሱ በኋላ ወደ ሀገር መመለሱ ለተመላሹ ከሚሰጠው የአእምሮ እረፍትና የተረጋጋ ህይወት ባሻገር ከተመላሹ በሚገኘው እውቀት ልምድ ሀብትና ጥረት ወገንና ሀገር እንዲጠቀም ያስችላል ። ያእቆብ አላማውን ካሳካ በኋላ በመመለሱ ህዝበ ሀገረ እስራኤልን በአእማድነት የመሰረቱ ልጆች ለማፍራት ችሏል ።
በዚህም ዘመን ሰፊ ራእይ ሰንቀን ሩቅ አልመን ወደተለያዩ ሀገሮች የተሰደድን ኢትዮጵያውያን በከፈልነው መስዋእትነትና በእግዚአብሄር አጋዥነት አላማችን ከተሳካልን በኋላ ወደ ሀገራችን ልንመለስ ያስፈልጋል ። ሰናይ ለብእሲ ለእመ ይከውን መቅበርቱ ውስተ ርስቱ የሰው ሞቱ መቃብሩም በሀገሩ ርስቱ ቢሆን መልካም ነው እንደተባለ መመለስ የማያስችለን መሰረታዊ ችግር ከሌለ በስተቀር የተሰደድንበት አላማ ከተሳካ በኋላ በባእድ ምድር ውሎ ከማደር ይልቅ ባካበትነው ቁሳዊና አእምሮአዊ ሀብት ሀገርንና ወገንን በመጥቀም ለመጠቀም ቤተሰብን ይዞ ሀብትንም ሸክፎ ርስት ሆና ወደ ተሰጠችን ምድረ ኢትዮጵያ ለመግባት ማመንታት የለብንም ። ያእቆብን ተመለስ ብሎ ያዘዘው እግዚአብሄር ፈጣሪያችን ወደሀገራችን እንድንመለስ ፈቃዱ እንደሆነም እንረዳለን ።
ወስብሀት ለእግዚአብሄር ።

