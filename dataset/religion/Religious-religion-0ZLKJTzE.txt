መልአኩን ልኮ ያድነናል ።

ሊቀ ልሳናት ቀሲስ ከፍያለው ጥላሁን ።
በመጽሀፍ ቅዱስ ይህን ያነሳነውን ርእስ እግዚአብሄር በሊቀ ነቢያት ሙሴ አድሮ እንዲህ ይላል ። በመንገድ ይጠበቅህ ዘንድ ወዳዘጋጀሁልህም ስፍራ ያገባህ ዘንድ እነሆ እኔ መልአኬን በፊትህ እልካለሁ ። ራስህን ጠብቅ ስማው እንቢም አትበለው ስሜ በእርሱ ስለሆነ ይቅር አይልምና ።
ቅድስት ቤተ ክርስቲያናችን ስንዱ እመቤት ስለሆነች ይህ የተነገረው የእግዚአብሄር ቃል በወቅቱ ለእስራኤል ዘስጋ መሆኑን በህዳር አስራ ሁለት ቀን ትመሰክራለች ። በዚህ እለት ሊቀ መላእክት ቅዱስ ሚካኤል ህዝበ እስራኤልን እየመራ ከግብጽ ምድር ከፈርኦን ግዛት ማውጣቱን ትዘክራለች ።
ጥንተ ነገሩንም ሊቃውንተ ቤተ ክርስቲያን እንዲህ ይመሰክራሉ አብርሃም ይስሀቅን ይወልዳል ይስሀቅም ያእቆብን ይወልዳል ያእቆብም ይሁዳንና አስራ አንድ ወንድሞቹን ወልዷል ። አስራ አንደኛው ዮሴፍ ነው ። ለሰው ቤተ ሰዎቹ ጠላቶች ይሆኑበታል ተብሏልና ። ዮሴፍን የገዛ ወንድሞቹ ጠልተው ተመቅኝተው ለእስማኤላውያን በሃያ ብር ሸጡት ። እስማኤላውያንም ወደ ግብጽ ወስደው ለፈርኦን ቢትወደድ ለጲጥፋራ በሰላሳ ብር ሸጡት ። ምስጢሩ ግን ለበጐ ነው ። ለህዝቡ ምግብ ይሰጣቸው ዘንድ እግዚአብሄር ከዮሴር ጋር ተሸጠ እንዲል አባ ጊዮርጊስ ።
ዮሴፍ ለአስር አመታት በጌታው በጴጥፋራ ቤት በቅንነትና በታማኝነት ያገለግል ስለነበር እግዚአብሄር የግብጻውያን ቤት በዮሴፍ ምክንያት ባረከው የእግዚአብሄር በረከት በውጭም በእርሻውም ባለው ሁሉ ላይ ሆነ ።
፩ ከነአን ረሃብ በጸና ጊዜ ዮሴፍ በንጉሱ ፈርኦን ፈቃድ ተሹሞ ለረሃብ ዘመን የሚሆን እህል አከማችቶ ነበርና የሸጡት ወንድሞቹ እህል ለመሸመት ወደ ግብጽ ሀገር መጥተው በፊቱ ሰግደው እህል ሸምተው ዮሴፍ በህይወት እንዳለ ለአባቱ ሲነግሩት አባቱ ያእቆብ ከሞተ እንደተነሳለት ቆጥሮ ልጆቹን የልጅ ልጆቹን ይዞ ወደ ግብጽ ወርዶ በምድረ ጌሴም ተቀምጧል ።
ከብዙ ዘመናት በኋላ ዮሴፍን ያላወቀ ፈርኦን ነገሰ ። ህዝበ እስራኤል ከእኛ ከግብጻውያን ይልቅ በዝተዋል ጠላት ቢነሳብን ተደርበው ከጠላቶቻችን ጋር ወግነው ያጠፉናል ብሎ አገዛዝ አጸናባቸው ፍርድ አጓደለባቸው ህዝበ እስራኤል መከራ እየተቀበሉና እየተሰቃዩ ኖሩ ።
እግዚአብሄር ህዝቡን ለማዳን ምክንያት ይፈልጋልና ራሄል የምትባል እብራዊት ሴት ባሏ ሮቤል ሞቶባት የንጉሱን ትእዛዝ አክብራ ጭቃ ለመርገጥ በወጣችበት ወቅት ነፍሰ ጡር ነበረችና በስራ ላይ እያለች ከስራው ክብደት የተነሳ የጸነሰቻቸው ልጆች ከማህጸኗ ወጥተው ከእግሯ ስር ሲወድቁ ደንግጣ ብትቆም የፈርኦን ሹም ልጆቿን ከጭቃው ጋር እንድትረግጣቸው አዘዛት ። ራሄልም በዚህ ግፍ እጅግ አዝና አልቅሳ እንባዋን ወደ ሰማይ ረጨችው ። እንዲህም አለች ኢሀሎኑ በዝ ሰማይ አምላከ እስራኤል በእውነት የእስራኤል አምላክ ሁሉን ቻይ በዚህ ሰማይ የለምን ? ይህን ግፍ አይመለከትምን ?
፪ የራሄል እንባ ቅድመ እግዚአብሄር ደረሰ ይህን ነቢዩ እንዲህ ገልጾታል የዋይታና የመራራ ልቅሶ ድምጽ በራማ ተሰማ ራሄል ስለ ልጆችዋ አለቀሰች የሉምና ስለ ልጆችዋ መጽናናትን እንቢ አለች ። እግዚአብሄር እንዲህ ይላል ድምጽሽን ከልቅሶ አይንሽን ከእንባ ከልክይ ለስራሽ ዋጋ ይሆናልና ። ከጠላትም ምድር ይመለሳሉ ። ለፍጻሜሽም ተስፋ አለ በማለት ቃል ኪዳን ገብቶላታል ።
እግዚአብሄርም ስለ ቃል ኪዳኑ ታማኝ ነውና በሊቀ ነቢያት ሙሴ አድሮ በፈርኦን ፊት ዘጠኝ ታላላቅ መቅሰፍት አድርጐ በአስረኛ ሞተ ሰኩር አስራ አንደኛ ስጥመተ ባህር እስራኤላውያንን ከግብጽ ምድር ከፈርኦን ግዛት እንዲወጡ አድርጓል ። በጉዞአቸው ወቅት እስራኤላውያንን ይመራቸው የነበረው ሊቀ መላእክት ቅዱስ ሚካኤል ነበር ።
በሶስተኛው ቀን ፈርኦን ከሰገነቱ ሆኖ ከተማው ጭር እንዳለ በማየቱ እስራኤላውያን የተጓዙበትን የሶስት ቀን ጐዳና እርሱ በፈረስ በሰረገላ ሆኖ ሰራዊት አስከትሎ በአንድ ቀን ተጉዞ ደረሰባቸው ። እስራኤላውያን ወደፊት እንዳይሄዱ የኤርትራ ባህር መልቶ ከኋላም ፈርኦን ጦር ሰብቆና ጐራዴ መዞ ሲደርስባቸው ተጨንቀው ወደ ነቢዩ ሙሴ ጮሁ ። እርሱም የህዝቡን ጩኸትና መከራ በጸሎት ወደ እግዚአብሄር አቀረበ ።
ጠቢቡ ሰሎሞን የቅኖች ጸሎት በእርሱ ዘንድ የተወደደ ነው በማለት እንደመሰከረው ። በሊቀ ነቢያት ሙሴ ጸሎት ባህረ ኤርትራ ከሁለት ተከፍሎላቸው እስራኤላውያን ተሻገሩ ። ፈርኦንም በትእቢት መንፈስ ተይዞ ወደ ባህሩ ከነሰራዊቱ ቢገባ አሁንም በሙሴ እጅ በነበረችው በትር ውሃው ወደ ቦታው ተመልሶ ፈርኦንና ሰራዊቱ በኤርትራ ባህር ሰጥመው የአሳ አንበሪ ቀለብ ሆነዋል ። በዚህን ጊዜ የሙሴ እህት ነቢይት ማርያም ባህር ከፍሎ ላሻገራቸው እና ጠላቶቻቸውን በባህር ለጣለላቸው እግዚአብሄር በዝማሬ ምስጋና አቀረበች ።
በዚህ ሁሉ ሊቀ መላእክት ቅዱስ ሚካኤል ይረዳቸው እንደነበር መጽሀፍ ቅዱስ እንዲህ ይነግረል ሰራዊቱና ፈርኦንም ባሳፈሯችሁ ጊዜ ፈጽማችሁ ወደ ሙሴ ጮሃችሁ ሙሴም ፈጽሞ ወደ እግዚአብሄር ጮኸ ከፈርኦን ሰራዊት ጋር እንዳትገናኙ በመልአኩ ጠበቃችሁ እንዲል ።
እግዚአብሄር ከደመና መና አውርዶ ከአለት ውሃ አፍልቆ እየመገበ ከአርባ ዘመን ጉዞ በኋላ እስራኤላውያን ምድረ ርስት ከነአንን ወረሱ ። ይህ ድርጊት ለእስራኤል ዘነፍስ ለክርስቲያኖችም አስተማሪ ስለሆነ ክርስቲያኖች ርትእት ሃይማኖትን ይዘው በሃጢአት ቢወድቁም በንስሃ ሳሙና ታጥበው ስጋውን ደሙን ተቀብለው ገነት መንግስተ ሰማያት እስኪገቡ በጉዞአቸው የእግዚአብሄር መልአክ እንደሚረዳቸው ያምናሉ ስለዚህ ይማጸኑታል ። የእግዚአብሄር መልአክ በሚፈሩት ሰዎች ዙሪያ ይሰፍራል ያድናቸውማል ተብሏልና ።
