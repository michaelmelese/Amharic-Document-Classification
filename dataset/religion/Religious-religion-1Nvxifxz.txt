በቀሲስ ዶ/ር ምክረ ስላሴ ገብረ አማኑኤል ።
ህዳር ፱ ቀን ፳፻፲ አ.ም ።
በመጀመሪያው አራት መቶ አመታት ውስጥ ቤተ ክርስቲያን በብዙ አቅጣጫ የተለያዩ ችግሮች ደርሰውባት እጅግ ስትሰቃይ ቆይታለች ። በቤተ ክርስቲያን ላይ የደረሱት ችግሮችም ከሁለት አቅጣጫዎች የመጡ ነበሩ አንደኛው ከቤተ ክርስቲያን ውጭ ሲሆን ሁለተኛው ከዚያው ከቤተ ክርስቲያን ውስጥ የተነሱ ችግሮች ነበሩ ። በመጀመሪያው አብዛኛውን ጊዜ ችግር የተነሳው ከአህዛብ ነገስታት ሲሆን ።
፩ኛ የሮም መንግስት ገዢዎችና በክፍላተ ሀገሩ የነበሩት የእነርሱ ወኪሎች እነሱ ያመልኩአቸው የነበሩትን ጣኦታት ክርስቲያኖች ስለማይቀበሉና ጨርሰውም ስለሚያወግዙ ።
፪ኛ አህዛብ ያደርጉት እንደነበረው ክርስቲያኖች ለሮም ነገስታት የአምልኮ ክብር ስለማይሰጡ በቤተ ክርስቲያን ላይና በክርስቲያኖች ላይ በየጊዜው ስደት ታውጆ ክርስቲያኖች ሲሰቃዩ ኖረዋል ።
፫ኛ የጣኦታት ካህናትና የጣኦታት ምስል ሰራተኞች በክርስትና ሃይማኖት መስፋፋት ምክንያት የጣኦት አምልኮ እጅግ ስለቀነሰና በአንዳንድ ቦታዎችም አምልኮ ጣኦት ጨርሶ ስለቀረ ኑሮአቸው በመቃወሱ ከአህዛብ ነገስታት ጋር በመወገን በክርስቲያኖች ላይ ልዩ ልዩ ችግሮች ይፈጥሩ ነበር ።
በቤተ ክርስቲያን ላይ ከውስጥ የተነሱ ችግሮችም እጅግ የበዙና የከፉም ነበሩ ። ከመጀመሪያ ጀምሮ በቤተ ክርስቲያን ውስጥ ብዙ መለያየትና መከፋፈል ስለታየ አንዲት ቤተ ክርስቲያን ለብዙ ክፍሎች ትከፋፈል ይሆናል ተብሎ ተፈርቶ ነበር ። በግብረ ሀዋርያት ላይ እንደተጠቀሰው ከአይሁድ ወገን ወደ ክርስትና በገቡትና ከአህዛብ ወገን ወደ ክርስትና በገቡት ክርስቲያኖች መካከል የታዩት ብዙ ልዩነ ቶች ነበሩ ። ይህ ችግር በ፶፩ አ.ም በተደረገው በሀዋርያት ጉባኤ በተሰጠው ውሳኔ መፍትሄ አግኝቶ በመጠኑም ቢሆን ችግሩ ተወግዶ ነበር ። በኋላ ደግሞ በሁለተኛውና በሶስተኛው መቶ አመት ላይ ተነስተው የነበሩት ዶኬቲኮች ግኖስቲኮችና የሰባልዮስና የጳውሎስ ሳምሳጢ ተከታዮች የነበሩ መናፍቃን ተነስተው በቤተ ክርስቲያን ውስጥ ብዙ የከፋ ብጥብጥ ተነስቶ ነበር ።
ይህም ችግር በየክፍላተ ሀገሩ በተጠሩ ሲኖዶሶች ብሎ በመነሳቱ ቤተ ክርስቲያን ለብዙ አመታት ስትታወክና ስትበጠበጥ ቆይታለች ።
፩ የአርዮስ የክህደት ትምህርት ።
አርዮስ ከሶስተኛው ምእት አመት አጋማሽ በኋላ በ፪፻፷ አ.ም አካባቢ በሰሜን አፍሪካ በሊብያ ነው የተወለደው ። ስሙ እንደሚያመለክተው የትውልድ ዘሩ የሚዘዘው ከግሪክ ሲሆን የተገኘውም ከክርስቲያን ቤተሰብ ነበር ። በትውልድ ሀገሩ መሰረታዊ ትምህርቱን ከአጠናቀቀ በኋላ እስክንድርያ በሚገኘው ከፍተኛ መንፈሳዊ ትምህርት ቤት ገብቶ ከፍተኛ ትምህርት ተምሯል ። አርዮስ በእስክንድርያ ከፍተኛ ትምህርት ቤት ትምህርቱን ካጠናቀቀ በኋላ ወደመካከለኛው ምስራቅ ሄዶ በአንጾኪያ ከፍተኛ መንፈሳዊ ትምህርት ቤት ገብቶ ከፍተኛ የትርጓሜ መጻህፍት ትምህርትና የነገረ መለኮት ትምህርት ተምሯል ። መምህሩም የታወቀው ሉቅያኖስ ነበር ። ከእስክንድርያ ትምህርት ቤት ይልቅ የአንጾኪያ ትምህርት ቤት ለአርዮስ የክህደት ትምህርት ቅርበት እንደነበረው ብዙ ሊቃውንት ይናገራሉ ።
አርዮስ አብዛኛውን የኑፋቄ ትምህርቱን ያገኘው ከሉቅያኖስና ከአንጾኪያ ትምህርት ቤት ነው ። በአንጾኪያ የሚፈልገውን ትምህርት ከጨረሰ በኋላ ወደ እስክንድርያ ተመልሶ ኑሮውን በዚያው አደረገ ። አርዮስ እጅግ ብልህና አዋቂ ሰው በመሆኑ ብዙ ሰዎች ያደንቁት ነበር ። አንደበተ ርቱእም ስለነበረ ተናግሮ ህዝብን በቀላሉ ማሳመን እንደሚችል ይነገርለታል ። በዚያ በነበረው እውቀትና ታላቅ የንግግር ችሎታ የእስክንድርያ ፓትርያርክ የነበረው ተፍጻሜተ ሰማእት ቅዱስ ጴጥሮስ ዲቁና ሾመው ። የእስክንድርያ ከፍተኛ ትምህርት ቤት ከከፍተኛ መንፈሳዊ ትምህርት ሌላ የግሪክ ፍልስፍናን በተለይም የፕላቶንን ፍልስፍና ያስተምሩ ስለነበር አርዮስም ፍልስፍናን በተለይም ሀዲስ ፕላቶኒዝም የተባለውን ፍልስፍና በሚገባ ተምሯል ።
በዚህም የእስክንድርያውን ከፍተኛ ትምህርት ቤት ታላቅ መምህር የነበረውን የአርጌንስን የተዘበራረቀ የምስጢረ ስላሴን ትምህርት ተከትሎ መጓዝ ጀመረ ። አርጌንስ በምስጢረ ስላሴ ትምህርቱ አብን ከወልድ ወልድን ደግሞ ከመንፈስ ቅዱስ በማእረግና በእድሜ ያበላልጥ ነበር ። አርጌኒስ አብን ወልድንና መንፈስ ቅዱስን በማበላለጥ አብ ከወልድ እንደሚበልጥ መንፈስ ቅዱስ ደግሞ ከወልድ እንደሚያንስ ያስተምር ነበር ። ስለዚህ የአርዮስ የክህደት ትምህርቱ ዋናው መሰረት አርጌኒስ እንደሆነ አያጠራጥርም ። ምንም እንን አርጌኒስ ስለቅድስት ስላሴ ቢያስተምርም አርዮስ አጥብቆ የተናገረውና የኑፋቄ ትምህርቱን ያስተማረው ስለአብ እና ስለወልድ ነበር ። በአጠቃላይ የአርዮስ የክህደት ትምህርት የሚከተለው ነው ።
፩ አብ ብቻ ዘለአለማዊ ብሎ ያልነበረበት ጊዜ ነበረ ለማለት ነበር ።
፪ የአርዮስ ዋናው የክህደት ትምህርቱ ወልድ ፍጡር ነው ማለትም ወልድ ከመፈጠሩ በፊት አልነበረም የሚል ነው ። አብ ወልድን ከምንም ፈጠረና የእግዚአብሄር ልጅ እንዲሆን አደረገው ለወልድ ጥበብ ቃል የሚባሉ የሃይላት ስሞች አሉት እያለ ያስተምር ነበር ። ለክህደቱ መሰረት የሆነውና ሁልጊዜ ይጠቅሰው የነበረውም ትቤ ጥበብ ፈጠረኒ መቅድመ ኩሉ ተግባሩ ጥበብ ከፍጥረቱ ሁሉ አስቀድሞ እኔን ፈጠረኝ አለች ተብሎ በመጽሀፈ ምሳሌ ፰ ፳፪ ላይ የተጠቀሰው ሃይለ ቃል ነበር ። በአርዮስ አስተሳሰብ ጥበብ የተባለ ወልድ ነው ስለዚህ እግዚአብሄር አብ መጀመሪያ ወልድን ፈጠረ ። ከዚያ በኋላ ወልድ አለምንና በውስጡ ያሉትን ሁሉ ፈጠረ ብሎ ያምን ነበር ። ያለ ወልድ ምንም የተፈጠረ ፍጥረት የለም ብሎ ያስተምርም ነበር ።
፫ ከዚህም ሌላ አርዮስ ወልድን ከአብ ሲያሳንስ ወልድ በባህርዩ ከአብ ጋር አንድ አይደለም ይል ነበር ። በሌላ በኩል ግን ወልድን ከሌሎች ከፍጡራን እጅግ ያስበልጠዋል ። ወልድም በጸጋ የአብ ልጅ እንደሆነ ይናገራል ። እንደዚሁም ወልድ በምድር ህይወቱ ታላቅ ትህትናንና ተጋድሎን በማሳየቱ በባህርይ ሳይሆን በጸጋ የአምላክነትን ክብር እንዳገኘ አርዮስ በአጽንኦት ይናገር ነበር ።
፬ በአርዮስ አመለካከት ወልድ በባህርዩ ፍጹም ስላልሆነ የአብን መለኮታዊ ባህርይ ለማየትም ለማወቅም አይችልም ይል ነበር ።
፭ አርዮስ ስለ መንፈስ ቅዱስ ሲናገር ወልድ ለአብ የመጀመሪያ ፍጥረቱ እንደሆነ መንፈስ ቅዱስ ደግሞ ለወልድ የመጀመሪያ ፍጥረቱ ነው ይል ነበር ።
ይህን የአርዮስን ክህደት የሰማው የእስክንድርያ ቤተ ክርስቲያን ሊቀ ጳጳስ ተፍጻሜተ ሰማእት ቅዱስ ጴጥሮስ አርዮስን አስጠርቶ የሚያስተምረው ትምህርት ሁሉ የተሳሳተ መሆኑን ገልጾለት ከስህተቱ ተመልሶና ተጸጽቶ ከቅዱሳን አበው ሲተላለፍ በመጣው በኦርቶዶክስ እምነት እንዲጸና መከረው ። አርዮስ ግን ከአባቱ ከተፍጻሜተ ሰማእት ጴጥሮስ የተሰጠውን ምክር ወደ ጐን በመተው የክህደት ትምህርቱን በሰፊው ማስተማር ቀጠለ ። ይህንን የተመለከተ ያ ደግ አባት አርዮስን አውግዞ ከዲቁና ማእረጉ ሻረው ። የግብጽ ቤተ ክርስቲያን ትውፊት እንደሚለው ተፍጻሜተ ሰማእት ቅዱስ ጴጥሮስ አርዮስን ያወገዘው ጌታችን መድሀኒታችን ኢየሱስ ክርስቶስ በራእይ ተገልጦለት በሰጠው ትእዛዝ መሰረት ነው ።
በአንድ ሌሊት በራእይ ጌታ ኢየሱስ ክርስቶስ በአንድ ወጣት አምሳል እንደ ጸሃይ የሚያበራ ረጅም ነጭ ልብስ ማለት ነው ። ጌታም አርዮስን ከእንግዲህ ወዲያ ወደ ቤተ ክርስቲያን አንድነት እንዳይቀበለው አዝዞት ተሰወረ ። ተፍጻሜተ ሰማእት ጴጥሮስ ራእዩን ያየው በዲዮቅልጥያኖስ ስደት ጊዜ ተይዞ ለመገደል በእስር ቤት በነበረበት ወቅት ነበር ። አርዮስም ቅዱስ ጴጥሮስ እንደሚገደል አውቆ ከውግዘቱ ሳይፈታው እንዳይሞት ከውግዘቱ እንዲፈታው አማላጆች ይልክበታል ። ተፍጻሜተ ሰማእት ቅዱስ ጴጥሮስ ግን አርዮስን በሰማይና በምድር የተወገዘ ይሁን ! በማለት ውግዘቱን አጸናበት ። በዚያኑ ቀን ተማሪዎቹን አርኬላዎስን እና እለእስክንድሮስን አስጠርቶ ያየውን ራእይ በመግለጥ አርዮስን እንዳይቀበሉትና ከእርሱም ጋር ህብረት እንዳይኖራቸው አዘዛቸው ።

