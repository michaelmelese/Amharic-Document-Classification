ሰኔ ፲፯ ቀን ፳፻፰ አ.ም ።
በመምህር ማእበል ፈጠነ ።
ጰራቅሊጦስ ማለት ከሳቴ ምስጢር ማለት ነው ። ይኸውም በግብሩ ታውቋል ። በበአለ ጰራቅሊጦስ አበው ሀዋርያት ብዙ ምስጢር በመንፈስ ቅዱስ ተገልጾላቸው ብሉይና ሀዲስን ተርጉመዋል ።
ማለትም ወደ ኋላ ተመልሰው እግዚአብሄር እንዲህ ይላል በመጨረሻው ቀን ስጋ በለበሰ ሁሉ ላይ ከመንፈሴ አፈሳለሁ ። ልጆቻችሁ ትንቢት ይናገራሉ ተብሎ የተነገረውን ትንቢት ጠቅሰው በመብረቅ መጽሄት ተሞልተው ወደ ፊት የሰው ልጅ በሃይማኖትና በምግባር የሚወርሳትን የመንግስተ ሰማይን ተስፋ አብስረዋል ሀዋ.፪ ፲፯ ኢዩ.፪ ፲፰/ ።
ከቀደመው ቋንቋቸው ሌላ ፸፩ ቋንቋ ተገልጾላቸው በ፸፪ ቋንቋ አስተምረዋል ። ይህ ሲባል ግን በዘመኑ የነበረው ህዝብ እርስበርስ ይግባባቸው የነበሩት ቋንቋዎች ፸፪ ስለ ነበሩ ነው እንጂ መንፈስ ቅዱስ ከዚህም በላይ ቋንቋዎችንና ጥበብን መግለጽ እንደሚቻለው ልብ ማለት ያስፈልጋል ። ጥንተ ነገሩስ እንደምን ነው ቢሉ ጌታችን በዚህ አለም ሶስት አመት ከሶስት ወር ወንጌለ መንግስትን አስተምሮ በመልእልተ መስቀል ተሰቅሎ በሲኦል የነበሩ ነፍሳተ ሙታንን ከዲያብሎስ ባርነት ነጻ አውጥቶ የሲኦልን በር ዘግቷል ።
በዚህ አለም ደግሞ ብርሃነ መለኮቱን ገልጾ ከሙታን ተለይቶ ከተነሳ በኋላ ፵ ቀን ለአበው ሀዋርያት በመጽሀፈ ኪዳን የተገለጹ ረቂቅ ምስጢራትን አስተምሮ መንፈስ ቅዱስ ትርጉሙን እንደሚነግራቸው በሰአቱ ግን መሸከም እንደማይችሉ ነግሯቸው ባረገ በ፲ኛው ቀን ለ፲፪ቱ ሀዋርያት ለ፸፪ቱ አርድእትና ለ፴፮ቱ ቅዱሳት አንስት በአጠቃላይ ለ፻፳ው ቤተሰብ መንፈስ ቅዱስን ልኮላቸዋል ። በዚህ ጊዜ በአዲስ ልሳን መናገር ጀምረዋል ።
አዲስ ልሳን ሲባልም በአለም የሌለ ሌላ ባእድ ቋንቋ ማለት አይደለም ። የአለም ቋንቋዎች ሁሉ በመንፈስ ቅዱስ እሳትነት በሀዋርያት አንደበት ተዋሀዱ በልቦናቸው አደሩ ሀዋርያት በእውቀት ታነጹ ማለት ነው እንጂ ። እንደሚታውቀው የሰው ልጅ የአለማትን ቋንቋ በሙሉ ተምሮ ለማወቅ አይቻለዉም ። አበው ሀዋርያት ግን ከስጋዊ ከደማዊ መምህር በመማር መልክአ ፊደል በማጥናት ሳይሆን መንፈስ ቅዱስ ገልጾላቸው አንደበታቸው ሰይፍ ልሳናቸው ርቱእ ሆኖ በልዩ ልዩ ቋንቋዎች መናገር ችለዋል ።
ነገር ግን ሀዋርያት ባእድ ቋንቋ አላመጡም ። ጌታም የገለጸላቸው የዚህ አለም ብርሃን እንደመሆናቸው በአለም የሚነገሩ ቋንቋዎችን ነው ። ሰው የማይሰማውን ቋንቋ ቢናገሩ ኖሮ ከነፋስ ጋር እንደመናገር ይቆጠር ነበር ፩ኛቆሮ.፲፬ ፱/ ። ይህንንም ወንጌላዊው ቅዱስ ሉቃስ ወአሀዙ ይንብቡ ዘዘዚአሆሙ በነገረ ኩሉ በሀውርት በከመ ወሀቦሙ መንፈስ ቅዱስ ሁሉም መንፈስ ቅዱስን ተሞሉ ። ይናገሩ ዘንድ መንፈስ ቅዱስ እንዳደላቸው መጠንም እየራሳቸው በአገሩ ሁሉ ቋንቋ ይናገሩ ጀመሩ በማለት ገልጾታል ሀዋ.፪ ፬/ ።
በዚህ ጊዜ ቤተ አይሁድ በከፊል አንጐራጐሩ አህዛብ ተደመሙ ። ሀዋርያትን በገዛ ቋንቋቸው ሲናገሩ ሰምተው እኛ የጳርቴ የሜድ የኢላሜጤም ሰዎች ስንሆን በእኛ ቋንቋ እነሆ የእግዚአብሄርን ጌትነት ሲናገሩ እንሰማዋቸዋልን ሲሉ አደነቁ ከእግራቸው ስርም ወደቁ ። በቅጽበትም ሶስት ሺህ ነፍሳት አምነው ተጠመቁ ።
በዚህ ዘመን በግላቸው ቤተ እምነት መስርተው የሚኖሩ ባእዳን መንፈስ ቅዱስ ወረደልን አዲስ ልሳን ተገለጠልን እልል በሉ እያሉ አይናቸውን ይጨፍናሉ አእምሯቸውን ይስታሉ ። በአንደበታቸውም እነርሱ የማያውቁትን ሌላ ሰውም ሊሰማው የማይችለዉን ትርጉም የሌለዉን ጩኸት እነርሱ ልሳን የሚሉትን ድምጽ ያነበንባሉ ።
የመንፈስ ቅዱስ አላማ ሰዎች እርስበርስ እንዲግባቡ ትርጉም ያለዉን ቋንቋ መግለጽ እና ሁሉም በየቋንቋው የእግዚአብሄርን የምስራች ቃል እንዲማር እንዲያውቅና እንዲረዳ ማድረግ ነው ። ልሳን ማለትም ሰው ሊረዳውና ሊግባባት የሚችል ቋንቋ ማለት እንጂ ድምጽ በማውጣት ብቻ የሚገለጽ ጩኸት አይደለም ። መናፍቃኑ ልሳን የሚሉት ግን ይህንኑ አይነት ባዶ ጩኸት ነው ። ይህም ከሰይጣን እንጂ ከመንፈስ ቅዱስ እንዳልሆነ ያጠይቃል ።
የመንፈስ ቅዱስ የሆነው አዲስ ልሳን ግን ትናንት በአበው ሀዋርያት ዘመን የነበረ ዛሬም በእኛ ዘመን ያለ ለመጭው ትውልድም የሚተላለፍ ህያው ልሳን ነው ። ለምን ቢሉ ከሳቴ ምስጢሩ መንፈስ ቅዱስ ነውና ።
እንግዲህ በነቢያት የተነገረው በሀዋርያት ልቡና በእሳት አምሳል የተገለጠው ምስጢረ መንፈስ ቅዱስ ይህ ነው ። ይህ ምስጢር ከትውልድ ወደ ትውልድ ተላልፎ በሀዋርያት ልቡና ቀርቷል ከሀዋርያት ልቡና ያልደረሰው ደግሞ በልበ መንፈስ ቅዱስ ቀርቷል ። አውደ ትምህርቱ ይህ ነው ።
ወስብሀት ለእግዚአብሄር ።
