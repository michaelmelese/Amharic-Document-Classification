በአለ ልደቱ ለእግዚእነ ወአምላክነ ወመድሃኒነ ኢየሱስ ክርስቶስ ።
በበኩረ ፍስሀ ቀሲስ ሃይለኢየሱስ ተመስገን ።
ታህሳስ 28 ቀን 2010 አ.ም. ።
እስመ ናሁ እዜንወክሙ አቢየ ዜና ዘይከውን ፍስሀ ለክሙ ወለኩሉ ህዝብ ሉቃ ፪ ፲ ።
ለወልደ እግዚአብሄር ሁለት ልደታት እንዳሉት እናምን ዘንድ ይገባናል ። አንዱ ከዘመን ሁሉ አስቀድሞ ከእግዚአብሄር አብ የተወለደው ልደት ነው ። ሁለተኛውም ከእመቤታችን ከቅድስት ድንግል ማርያም በኋላ ዘመን የተወለደው ልደት ነው ። ሃይማኖተ አበው ዘባስልዮስ ምእራፍ ፴፬ ቁጥር ፮ ክፍል ፭ ።
ከመዝ ነአምን ዘአልቦቱ እም በሰማያት ወአብ በዲበ ምድር በሰማይ ያለእናት ከአብ መወለዱን በምድርም ያለ አባት ከድንግል ማርያም መወለዱን እናምናለን ። ይህንንም አባቶቻችን ሊቃውንተ ቤተክርስቲያን ቅድመ አለም ከእግዚአብሄር አብ ያለ እናት አካል ዘእምአካል ባህርይ ዘእምባህርይ የተወለደ ተቀዳሚ ተከታይ የሌለው አካላዊ ቃል ድሀረ አለም ከእመቤታችን ቅድስት ድንግል ማርያም ያለ አባት መለወጥ ሳያገኛት ዘር ምክንያት ሳይሆን ከስጋዋ ስጋ ከነፍሷ ነፍስ ነስቶ የተወለደ ወልደ እግዚአብሄር በመለኮቱ ወልደ ማርያም በትስብእቱ ብለው አምልተው ያስተምሩናል ።
ነቢየ እግዚአብሄር ቅዱስ ዳዊት በመዝ ፻፱ ፫ ወለድኩከ እምከርስ እምቅድመ ኮከበ ጽባህ አለም ሳይፈጠር አስቀድሞ ባህርይ ዘእምባህርይ አካል ዘእምአካል ወለድኩህ ብሎ እንደገለጸው አለም ከመፈጠሩ ዘመን ከመቆጠሩ በፊት እግዚአብሄር ወልድ ከእግዚአብሄር አብ ፍጡራን ተመራምረው በማይደርሱበት ጥበብ ተወልዷል ይህም ቀዳማዊ ልደት ነው ።
የጌታችን የመድሃኒታችን የኢየሱስ ክርስቶስን ደሃራዊ ልደት ስናነሳ ጌታ ለአዳም የገባው ቃልኪዳን የነቢያት ትንቢት እና ሱባኤ የንጽህተ ንጹሀን የእመቤታችን የቅድስት ድንግል ማርያም ለአምላክ እናትነት መመረጥ በብርድ ወራት የጌታ በከብቶች በረት መወለድ ገጹ እሳት አካሉ እሳት የሆነውን አምላክ ግእዛን የሌላቸው አድግ ወላህም እስትንፋሳቸውን መገበራቸው ሰማይ ዙፋኑ ምድርም የእግሩ መረገጫ አሃዜ አለም በእራሁ ኩሉ እሁዝ ውስተ እዴሁ የሚባል አምላክ መላእክትና እረኞች በጐል ተጥሎ በጨርቅ ተጠቅልሎ አይተውት ስብሀት ለእግዚአብሄር በሰማያት ወሰላም በምድር ስምረቱ ለሰብእ ብለው ማመስገናቸው የሰብአ ሰገል አምሃ ከምናስባቸው ነገሮች መካከል ሲሆኑ በአጠቃላይ አለምን ከፈጠረበት ጥበቡ ሰው ሆኖ ያዳነበት ጥበቡ ድንቅ መሆኑን የምናስብበት ነው ።
ነቢያት ጌታችን መድሃኒታችን ኢየሱስ ክርስቶስ ከተመረጠችው ከድንግል እንደሚወለድ የእናቱ ድንግልናም ቅድመ ወሊድ ጊዜ ወሊድ ድህረ ወሊድ ተፈትሆ የሌለበት ዘላለማዊ መሆኑን በቤተልሄም በከብቶች በረት እንደሚወለድ እግዚአብሄር ገልጦላቸው ተንብየዋል ።
ነቢየ እግዚአብሄር ኢሳይያስ እነሆ ድንግል በድንግልና ጸንሳ በድንግልና ትወልዳለች ስሙንም አማኑኤል ትለዋለች ኢሳ ፯ ፲፬ ብሎ በትንቢት እንደተናገረው ስምኦን አረጋዊ በዘመኑ ደርሶ አይኖቼ ማዳንህን አይተዋልና ባሪያህን አሰናብተው እንዳለ የአምላክ ከድንግል ማርያም መወለድ በመንፈስቅዱስ ግብር በድንግልና ነው ።
የአምላክን መወለድ ነገረ ስጋዌ ተገልጦላቸው አንቺም ቤተልሄም ኤፍራታ ሆይ አንቺ በይሁዳ አእላፋት መሃከል ትሆኚ ዘንድ ታናሽ ነሽ ከአንቺ ግን አወጣጡ ከቀድሞ ጀምሮ ዘላለማዊ የሆነ በእስራኤል ላይ ገዢ የሚሆን ይወጣልኛል ። ሚክ ፭ ፪ ብለው ጌታ በቤተልሄም እንደሚወልድ በትንቢት ተናግረዋል ።
ደረቅ ሀዲስ በሚባለው የትንቢት ቃሉ የሚታወቀው ነቢየ እግዚአብሄር ኢሳይያስ በከብቶች በረት ስለመወለዱ በሬ ገዢውን አህያም የጌታውን ጋጣ አወቀ ኢሳ ፩ ፫ ብሎ በመንፈሰ ትንቢት ተናግሯል ።
ለስም አጠራሩ ክብር የክብር ክብር ይግባውና ጌታችን መድሃኒታችን ኢየሱስ ክርስቶስ የቀጠሮው ጊዜ አምስት ሽ አምስት መቶ ዘመን ሲፈጸም ለአዳም በገባው ቃል ኪዳን መሰረት ከቅድስት ድንግል ማርያም ተወልዷል ።
ወንጌላዊው ቅዱስ ማቴዎስ በማቴ ፩ ፩-፲፰ እንደጻፈልን በሀገራቸው በእብራውያን ዘንድ ሴትና ወንድ አቀላቅሎ መቁጠር የለምና ስርአት አፈረሰ ይሉኛል ብሎ የጌታችን የኢየሱስ ክርስቶስን ትውልድ በዮሴፍ አንጻር ነው የቆጠረው ። ወአልአዛርኒ ወለደ ማትያንሃ ወማትያንኒ ወለደ ያእቆብሃ ወያእቆብኒ ወለደ ዮሴፍሃ ፈሃሪሃ ለማርያም እንተ እምኔሃ ተወልደ እግዚእ ኢየሱስ ዘተብህለ ክርስቶስ ።
አልአዛርም ማትያንን ወለደ ማትያንም ያእቆብን ወለደ ያእቆብም ክርስቶስ የተባለ ኢየሱስ ከሷ የተወለደ የእመቤታችን ቅድስት ድንግል ማርያም አገልጋይዋ ጠባቂዋ የሚሆን ዮስፍን ወለደ ። ወንጌላዊው በዮሴፍ የቆጠረበት ምክንያትም የዮሴፍ አያት ማትያን እና የእመቤታችን አያት ቅስራ የአልአዛር ልጆች ወንድማማቾች በመሆናቸው በትውልድ ሀረጋቸው ከመገናኛው ጉንዱ ሶስተኛ ትውልድ በመሆናቸው ነው ። ይህም ማለት ወንጌላዊው ቅዱስ ማቴዎስ አልአዛር ቅስራን ቅስራ ኢያቄምን ኢያቄምም ክርስቶስ የተባለ ኢየሱስ ከሷ የተወለደ እመቤታችንን ወለደ ብሎ መቁጠሩ ነው ።
ይሁን እንጅ በመጽሀፈ ልደቱ እንደገለጸው ተስፍ ከተሰጣቸው ትንቢት ከተነገረላቸው ውጭ የሆኑትን ከአረማውያን ወገን ትእማርን ሩትን ራኬብን አንስቷል ። ይህም ጌታ ከሁሉም ወገን መወለዱን የማያምኑትን አህዛብ እና የሚያምኑትን ህዝብ አንድ ማድረጉንም ያስረዳናል ። ከእብራውያን ሴቶች በጌታ የልደት መጽሀፍ ውስጥ የተጠቀሰችው ቤርሳቤህ እመ ሰሎሞን ናት ። ወንጌላዊው ቅዱስ ማቴዎስ ሀዋርያ መምህር በመሆኑ ግርማውን ሳይፈራ ቅዱስ ዳዊት ኦርዮን አስግድሎ ሚስቱን ቀምቶ ሰሎሞንን ከቤርሳቤህ እንደወለደ ጽፏል ።
የጌታን የትውልድ መጽሀፍ ከተረዳን በኋላ ሌላ የምናስበው የክርስቶስ በብርድ ወራት በከብቶች በረት መወለድ ነው ። እመቤታችን ጌታን የወለደችው ትኖርበት በነበረው በናዝሬት ሳይሆን በቤተልሄም በከብቶች በረት ውስጥ ነው ። ሰው ሁሉ ከግብር እንዲቆጠር ከአውግስጦር ቄሳር ትእዛዝ በወጣ ጊዜ ዮሴፍ ከቤተ ዳዊት ስለሆነ ይኖሩበት ከነበረው ከናዝሬት ዘገሊላ ወደ ቤተልሄም ዘይሁዳ ወጥተው ሂደው ነበር ። በፈጠረው አለም እንግዳ የሆነ ጌታ በከብቶች በረት ተወለደ ። ክብራቸው ሲገፈፍ አዳምና ሄዋን በቅጠል እንደተሸሸጉ ወደቀድሞ ቦታቸው ወደቀድሞ ርስታቸው ወደ ገነት ይመልሳቸው ዘንድ ወልደ ማርያም ክርስቶስ በለሶን ቅጠልን ለብሷል ። አድግና ላህም እስትንፋሳቸውን አሟሙቀውታል በሬ ገዢውን አህያም የጌታውን ጋጣ አወቀ ያለው የነቢየ እግዚአብሄርም ትንቢት ተፈጽሟል ።
በጌታ መወለድ በጠፋው አዳም ወደቀድሞ ቦታ ገንት ወደቀድሞ ክብር ልጅነት መመለስ ደስ የተሰኙት መላእክትም የምስራቹን ለእረኞች አብስረዋል ።
በሉቃ ፪ ፰ ፳ በዚያም ምድር መንጋቸውን በሌሊት ሲጠብቁ በሜዳ ያደሩ እረኞች ነበሩ ። እነሆም የጌታ መልአክ ወደ እነርሱ ቀረበ የጌታ ክብርም በዙሪያቸው አንጸባረቀ እነሱም በታላቅ ፍርሃት ተዋጡ ። መልአኩ አይዟችሁ አትፍሩ አላቸው ፍርሃታቸውን አርቆ ታላቁን የምስራች ነገራቸው ።
መርገመ ስጋ መርገመ ነፍስ የሌለበት በረከተ ስጋ በረከተ ነፍስ የሚያድል የአለም መድሃኒት የሚሆን የባህርይ አምላክ ክርስቶስ በዳዊት ከተማ በዳዊት ባህርይ መወለዱንም አበሰራቸው ። ምልክቱንም ጨምሮ ገለጸላቸው ህጻኑ አውራ ጣቱን ታስሮ በጨርቅ ተጠቅልሎ በበረት ተጥሎ ታገኙታላችሁ ብሎ ምልክቱንም ጨምሮ ገለጸላቸው ። መላእክትም አምላክ ለሆነ ስጋ ከስላሴ ጋራ ባንድነት ምስጋና ይገባዋል የሰው ግእዛኑ ይሰጠው ዘንድ በምድርም እርቅ ተወጠነ እያሉ አመሰገኑ ። እረኞቹም እግዚአብሄር የገለጸልንን ነገር እንወቅ ብለው ፈጥነው ሄዱ ዮሴፍንና እመቤታችንን ህጻኑንም በበረት ተኝቶ አገኟቸው ። እረኞችም መላእክት የነገሯቸውን አይተው አደንቁ እመቤታችን ግን ይህን ነገር ታስተውለው ነበር በልቡናዋም ታኖረው ነበር ።
የጌታችን የመድሃኒታችን የኢየሱስ ክርስቶስን ልደት ስናነሳ ሰብአ ሰገልን አብረን እንዘክራቸዋለን ። ሀብተ ትንቢት የታደለው ልበ አምላክ የተባለ ነቢየ እግዚአብሄር ቅዱስ ዳዊት በመዝ ፸፩ ፲ ፲፩ ስለ ሰብአ ሰገል ትንቢት ተናግሯል ።
ነገስተ ተርሴስ ወደሰያት አምሃ ያበውኡ የተርሴስ የደስያት ነገስታት እጅ መንሻ ያቀርቡለታል አንድም ሰብአ ሰገል ለጌታ ሶስቱን ንዋያት ይገብሩለታል ።
ነገስተ ሳባ ወአረብ ጋዳ ያመጽኡ የሳባ የአረብ ነገስታት እጅ መንሻ ያመጡለታል ።
ወይሰግዱ ሎቱ ኩሎሙ ነገስተ ምድር ባራቱ መአዝን ያሉ ነገስት ሁሉ እየመጡ ይሰግዱለታል ።
ቅዱስ ማቴዎስ ወንጌላዊ በማቴ ፪ ፩ ፲፪ ሰብአ ሰገል ሄሮድስ ነግሶ በነበረበት ዘመን የይሁዳ እጣ በምትሆን በቤተልሄም ጌታችን ኢየሱስ ክርስቶስ ተወልዶ ሳለ የተወለደው የአይሁድ ንጉስ ወዴት አለ እያሉ ከምስራቅ ተነስተው ኮከብ እየመራቸው ኢየሩሳሌም እንደደረሱ ሄሮድስ የህዝቡን ጸሀፍትና ሊቃነ ካህናትን ጠይቆ በቤተልሄም እንዲወለድ ባወቀ ጊዜ ወደቤተልሄም እንደሰደዳቸው የብላቴናውን ነገር ጠይቃችሁ ያገኛችሁት እንደሆን እሰግደለት ዘንድ በኔ በኩል ተመልሳችሁ ንገሩኝ እንዳላቸው ይመራቸው የነበረው ኮከብ ቤተልሄም አድርሷቸው ህጻኑን ከእናቱ ጋር አግኝተው ደስ ብሏቸው እንደሰገዱለት ሳጥናቸውን ከፍተው ወርቅ እጣን እና ከርቤ በእጅ መንሻነት እንደሰጡት በመጨረሻም በሄሮድስ በኩል እንዳይመለሱ ራእይ አይተው በሌላመንገድ መመለሳቸውን በታመነ የወንጌል ቃል ጽፎልናል ።

በማቴ ፪ ፲፩ ሰብአ ሰገል ወድቀው ሰገዱለት ሳጥናቸውንም ከፍተው እጅ መንሻ ወርቅና እጣን ከርቤም አቀረቡለት የሚል ንባብ እናገኛለን ። የወርቅ እጣን እና ከርቤ ምሳሌነት በቤተክርስቲያናችን ትርጓሜ መጻህፍት ተተንትኖ እናገኘዋለን ። ይህንንም ቅዱስ ኤፍሬም ሶርያዊ ሲያብራራው አምላክ ነውና እጣን አመጡለት ንጉስም ነውና ወርቅ አመጡለት ስለኛ በፈቃዱ ለተቀበለው መዳኛችን ለሆነ ሞቱም ከርቤ አመጡለት ይላል ።
በወንጌል ቅዱስ ትርጓሜ ላይም ምሳሌ ህጹጽ ቢሆንም የወርቅን ጽሩይነት በሃይማኖት የእጣንን ምኡዝነት በተስፋ የከርቤን መራራነት እና የተለያየን አንድ ማድረግ በፍቅር በመመሰል ሃይማኖት ተስፍ ፍቅር ገንዘቦችህ ናቸው ሲሉ ወርቅ እጣን ከርቤ አመጡለት ብለው ሊቃውንት ተርጉመውልናል ።
የጌታን ልደት ስናከብር ለተዋህዶ የተመረጠች ንጽህት ዘር የመመኪያችን ዘውድ እመቤታችንን ክርስቶስን ስላስገኘሽልን እንወድሻለን እንላታለን ። ይህ ሁሉ ምስጢር የተገለጸለት አባ ህርያቆስም ኦ ማርያም በእንተዝ ናፈቅረኪ ወናአብየኪ ። እስመ ወለድኪ ለነ መብልአ ጽድቅ ዘበአማን ወስቴ ህይወት ዘበአማን ። እመቤታችን ማርያም ሆይ ስለዚህ ነገር እንወድሻለን ከፍ ከፍም እናደርግሻለን ። የጽድቅ መብልን የህይወት መጠጥን ወልደሽልናልና ብሎ አመስግኗታል ። እረኞች ከመላእክት ጋር በዘመሩበት በጌታችን ልደት አማላካችን መራራ ሃጢአት የበዛበትን ህይዎታችን ያጣፍጥልን አንድነቱን ያድለን እግዚአብሄር ወልድን የሰው ልጆች ፍቅር ነውና ወደዚህ አለም ያመጣው ፍቅሩን ሰላሙን ይስጠን ።
ስብሀት ለእግዚአብሄር ወለወላዲቱ ድንግል ወለመስቀሉ ክቡር ።

