ስራ ፈላጊን በነጻ የሚያስቀጥረው ድርጅት ።
ስራ ፈላጊ ሲቪውን ሲያስገባ ገንዘብ አይጠየቅም ። ለጽሁፍና የቃል ፈተና ሲቀርብ ገንዘብ አይከፍልም ። ፈተናም አልፎ ሲቀጠርም ገንዘብ እንዲከፍል አይደረግም ። ከስራ ፈላጊዎች የሚጠበቀው ሲቪአቸውን ለድርጅቱ አስገብተው መመዝገብ ብቻ ነው ።
አንድ ድርጅት ሲኒየር አካውንታት እፈልጋለሁ ቅጠሩልኝ ይላቸዋል ። በዳታ ቤዛቸው ከመዘገቡት ውስጥ በተፈለገው መመዘኛ መሰረት ፈትነው ያቀርባሉ ። በዳታ ቤዛቸው ከሌለ በዌብሳይታቸው ማስታወቂያ አውጥተው ይቀጥራሉ ። አንዳንድ ጊዜ ቀጣሪው መስሪያ ቤት ክፍት የስራ ቦታ ማስታወቂያ አውጥቶ ለአንድ ስራ 50 100 ወይም 150 ስራ ፈላጊዎች ሊቀርቡ ይችላል ። በዚህ ጊዜ መ/ቤቱ የቀረቡትን ሁሉ ማጣራት ከባድ ስለሚሆንበት ይህን ያህል ሰው እፈልጋለሁ አጣርታችሁ አቅርቡልኝ ይላቸዋል ። ለቦታው በተጠየቀው መስፈርት መሰረት ሶስት ወይም አምስት ሰው አጣርተው ያቀርባሉ ።
ይህን ስራ የሚሰሩት ሁለት ወጣት ሴቶች ናቸው ። ወጣቶቹ ምህረት ነጋሽና ቤዛ መንግስቱ ዳቢ ይባላሉ ። ትምህርታቸውን የተከታተሉት በውጭ አገር ነው ። ምህረት በካናዳ ቤዛ በአሜሪካ ነው የተማሩት ። ምህረት የተማረችው ሳይኮሎጂና ኒውሮ ሳይንስ ቢሆንም በስራ አለም የቆየችው በቅጥርና ምልመላ ዘርፍ ነው ። ቤዛ ደግሞ የምልመላና የቅጥር ዳይሬክተር ስትሆን በአሜሪካ ሊበርቲ ዩኒቨርሲቲ በቢዝነስ አድሚኒስትሬሽን ስር ሂውማን ሪሶርስና ፋይናሻል ማኔጅመንት አጥንታለች ።
ሁለቱ ወጣቶች ውጭ አገር እያሉ ቅጥርና ምልመላ በኢንተርኔት በብዛት እንደሚሰራበት ያውቃሉ ። እነሱም ሰርተውታል ። አገራቸው ሲመለሱ በኢንተርኔት ቅጥርና ምልመላ ብዙም አይታወቅም ነበር ። ለምን ጀምረን ቀስ በቀስ አናስተዋውቅም በማለት አሰቡና ሊጀምሩ ተስማሙ ። ባለፈው ነሀሴ ወርም የተባለ ድርጅት መስርተው ስራ ጀመሩ ።
ስራውን በደንብ ሳንጀምርና ልምድ ሳንቀስም በስራ ፈላጊዎች እንዳንጥለቀለቅ ራሳችን አላስተዋወቅንም ። አሁን ግን ወደ አደባባይ ወጥተን ራሳችንን ለማስተዋወቅ ዝግጅት አጠናቀናል ብላለች ምህረት ። በዌብሳይትና በአንዳንድ የማስታወቂ ሰሌዳዎች ባደረጉት ማስተዋወቅ በአሁኑ ወቅት በዳታ ቤዝ ውስጥ ከ3 ሺህ በላይ ስራ ፈላጊዎች መዝግበዋል ።
በአገሪቱ በርካታ ድርጅቶች እየተቋቋሙ ነው ። የሰው ሃይል አስተዳደር ቢኖራቸው እን ስራ ይበዛባቸዋል ። ስልጠና መስጠት የሰራተኛውን የስራ ውጤት መመዘን ብዙ ስራ አለባቸው ። በምልመላ ስፔሻላይዝ ያደረገ ድርጅት አለ ። ድርጅቶቹ ከዜሮ እስከ ብዙ አመት ልምድ ያለው ሰራተኛ ሲፈልጉ እነሱ ጋ ቢሄዱ ብዙ ያተርፋሉ ። የቅጥር ማስታወቂያ በጋዜጣ በቲቪ በሬዲዮ ቢያወጡ ወጪው ቀላል አይደለም ። በዚያ ላይ ምዝገባ ምልመላ ፈተና ማጣራት ብዙ ሂደት አለው ። ቅጥርና ምልመላቸውን ለነሱ ቢሰጡ በአጭር ጊዜና በትንሽ ገንዘብ የሚፈልጉትን ሰራተኛ ያገኛሉ ።
ድሮ ቅጥር የሚከናወነው በዝምድናና በእውቅና ነበር ። አሁን ግን ትልልቅ ድርጅቶች የባለሙያን ጥቅም እየተረዱ ስለሆነ ወደ እኛ እየመጡ ነው ብላለች ምህረት ። እኛን ለየት የሚያደርገን ስራ ፈላጊው ከመቀጠሩ በፊትም ሆነ ከተቀጠረ በኋላ ምንም የሚከፍለው ገንዘብ የለም ። እኛ ክፍያ የምናገኘው ከቀጣሪ ድርጅቱ ነው ። እኛ ለቀጣሪው ዋስትና እንሰጣለን ። የምናስቀጥረውን ሰራተኛ የኋላ ታሪክ ከቀድሞዎቹ አለቆችና አሰሪዎቹ በመጠየቅ ሰራተኛው ለድርጅቱ እድገትና ራእይ ተስማሚ መሆኑን አውቀን ነው የምናስቀጥረው በማለት ገልጻለች ።
ሰራተኛ እንዲቀጠርላቸው ወደ ድርጅቱ የሚመጡት በርካቶች ናቸው ። በማኑፋክቸሪንግ በአገልግሎት ሰጪ በተለያዩ መስኮች የተሰማሩ ኩባንያዎች ሰራተኛ እንዲቀጥሩላቸው ወደ ድርጅቱ እንደሚመጡ የጠቀሰችው ደግሞ ቤዛ መንግስቱ ናት ። ከዜሮ እስከ ብዙ አመት ልምድ የሚፈልጉ እንደሚመጡ ተናግራለች ።
ስራ ፈላጊውን ምንም ገንዘብ ስለማናስከፍል እኛ በኔትዎርክ ከምናደርገው ማስታወቂያ በላይ ስራ ፈላጊው ራሱ በአፍ በመነጋገር ብዙ ስራ ፈላጊዎች ይመጡልናል ያለችው ቤዛ ከተለያዩ ዩኒቨርሲቲዎችና ማሰልጠኛ ተቋማት ጋር ግንኙነት በመፍጠር ስራ ፈላጊ ወጣቶችን እንደሚመዘግቡ ገልጻለች ።
በአሁኑ ወቅት በአለም ላይ ቴክኖሎጂው እየተስፋፋና እያደገ ነው ። በኢንተርኔት በዌብሳይት በቲውተር የሚጠቀመው ሰው እየበዛ እንደሆነ የጠቆመችው ምህረት ከዌብሳይታቸው በተጨማሪ በፌስ ቡክ እንደሚያስተዋውቁ ተናግራለች ። እኛ ከማስቀጠር ባለፈ እናስተምራለን ። ለምሳሌ ብዙ ሰዎች ለኢንተርቪው ሲሄዱ ማድረግ ያለባቸውንና የሌለባቸውን አያውቁም ። እንዴት መልበስ እንዳለባቸው እንዴት ለኢንተርቪው እንደሚዘጋጁ ምን ማለት እንዳለባቸውና እንደሌለባቸው አያውቁም ።
እውቀትና ልምዱ እያላቸው በአቀራረብ ስህተት የሚወድቁ ሰዎች አሉ ስለዚህ በዌብ ሳይትና በፌስቡክ እናስተምራለን ። ሌላው ክፍተት ደግሞ ሲቪ አጻጻፍ ላይ ነው ። ሰው ክህሎትና ልምዱ አለው ። ሲቪ መጻፍ አያውቅም ። ማስገባት ያለበትንና የሌለበትን አያውቅም ። ለስፔሊንግና ለግራመር ስህተቶች ትኩረት አይሰጥም ። እነዚህን ሁሉ በኢንተርኔት እናስተምራለን እናሰለጥናለን በማለት አስረድታለች ።
