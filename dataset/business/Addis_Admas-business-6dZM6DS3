በኢትዮጵያ ከአፍሪካ ልማት ባንክ ጋር የሚሰራ የግል ዘርፍ የለም ተባለ ።
ከደርባ ሲሚንቶ በስተቀር ከግሉ ዘርፍ ከአፍሪካ ልማት ባንክ ብድር ወስዶ የሚሰራ ድርጅት እንደሌለ የተገለጸ ሲሆን ባንኩ ከግል ኢንቨስተሮች ጋር ለመስራት ፈቃደኛ መሆኑን አስታውቋል ።
የአፍሪካ ልማት ባንክ ም/ፕሬዚዳንት የግል የመሰረተ ልማትና የኢንዱስትሪ ዘርፍ ሃላፊ ሚ/ር ፒየር ጉስሌይን በኢትዮጵያ ለ3 ቀን ያደረጉትን ጉብኝት አስመልክተው ባለፈው ማክሰኞ በራዲሰን ብሉ ሆቴል በሰጡት ጋዜጣዊ መግለጫ ከመንግስት ከፍተኛ ባለስልጣናት ከገንዘብና ኢኮኖሚ ልማት ከኢንዱስትሪና ከንግድ ሚኒስትሮች ጋር እንዲሁም የግል ዘርፉን ጨምሮ ከሚመለከታቸው ባለድርሻ አካላት ጋር ያደረጉት ውይይት ፍሬያማ እንደነበር ገልጸዋል ።
ሚ/ር ጉስሌይን ድርጅታቸው በ2001 አ.ም ለደርባ ሲሚንቶ 55 ሚሊዮን ዶላር ያበደረ ብቸኛው የግል ባንክ መሆኑን ጠቅሰው ደርባን ሲሚንቶን ሲጐበኙ ጥራት ባለው እንቅስቃሴውና ለአህጉሩ የኢኮኖሚ እድገት በሲሚንቶ አቅርቦት እያደረገ ባለው አስተዋጽኦ መርካታቸውን ገልጸዋል ።
ሌሎች የግል ኢንቨስተሮች ከባንኩ ጋር የማይሰሩትና የማይበደሩት ባንኩ ለግሉ ዘርፍ እንደሚያበድር ግንዛቤው ስለሌላቸው እንደሆነ ጠቅሰው በተለይ በኤክስፖርት ዘርፍ ከተሰማሩ የግል ኢንቨስተሮች ጋር ለመስራት ገንዘብ አዘጋጅተን እየተጠባበቅን ነው ኑ አብረን እንስራ ! በማለት ጋብዘዋል ።
ም/ፕሬዚዳንቱ በኢትዮጵያ ስላደረጉት ጉብኝት በሰጡት መግለጫ ተደጋጋሚ ድርቅ አለም አቀፍ የምርት ፍላጐት መቀነስና የሸቀጦች ዋጋ መውደቅ ቢያጋጥማትም ኢትዮጵያ ጠንካራና እውነተኛ አጠቃላይ የአገር ውስጥ ምርት እድገት ስላሳየች የትራንስፎርሜሽን እቅዷን ታሳካ ዘንድ ባንኩ በኢትዮጵያ የሚያደርገውን ድጋፍ ይቀጥላል ብለዋል ።
ባንኩ ለአፍሪካ ያለው አመለካከት ቅድሚያ በሚሰጣቸው አምስት ስትራቴጂዎች ይጠቃለላል ያሉት ሚ/ር ጉስሌይን እነሱም አፍሪካን የመብራትና የሃይል ተጠቃሚ ማድረግ አፍሪካን መመገብ አፍሪካን በኢንዱስትሪ ማበልጸግ አፍሪካን አንድ ማድረግና የአፍሪካን ህዝብ ኑሮ ጥራት ማሻሻል ነው ብለዋል ።
የአፍሪካ ልማት ባንክ ከኢትዮጵያ መንግስት ጋር መስራት የጀመረው ከ42 አመት በፊት በ1975 ሲሆን እስከ አሁን ወጪያቸው በአጠቃላይ 4.6 ቢሊዮን ዶላር የሆነ 130 ፕሮጀክቶች በማህበራዊ በእርሻና በግሉ ዘርፍ ተከናውነዋል ። ባንኩ በአሁኑ ወቅት በ2 ቢሊዮን ዶላር 26 ፕሮጀክቶችን ተግባራዊ እያደረገ መሆኑ ታውቋል ።
ባንኩ ከኢትዮጵያ ጋር ባለው ተሳትፎ አመርቂ ውጤት እየተመዘገበ መሆኑን የጠቀሱት ም/ፕሬዚዳንቱ ኢትዮጵያና ጅቡቲን ለሚያገናኘው ስትራቴጂያዊ የሃይል አቅርቦት ኢትዮጵያ ኬንያን ለሚያገናኘው የመንገድ ፕሮጀክት ለገጠር የኤሌክትሪክ አቅርቦትና መቀሌን ከዳሎል ለሚያገናኘው የሃይል ማሰራጫ መስመር ባንኩ 900 ሚሊዮን ዶላር ኢንቨስት ማድረጉን ተናግረዋል ። እንዲሁም ባንኩ የምስራቅ አፍሪካን የሃይል ፕሮጀክት እየደገፈ ነው ። እነዚህ ተግባራት የገጠርና የከተማ ቤቶች የኢንዱስትሪ ዞኖች የማእድን ማእከላት ኤሌክትሪክ እንዲያገኙ ማስቻል አፍሪካን ብርሃናማ ማድረግና ለአፍሪካ ሃይል ቅድሚያ መስጠት ይሆናል ተብሏል ።
አፍሪካን አንድ ማድረግ ወይም ማስተሳሰር በሚለው የባንኩ ስትራቴጂ በትራንስፖርት ዘርፍ አገራዊና አህጉራዉ ትስስርን ለመፍጠር ለምሳሌ የኢትዮ ኬንያ ትራንስፖርት ኮሪደር ፕሮጀክት የኢትዮጵያ አየር መንገድና የቦሌን አለም አቀፍ አየር ማረፊያ ደረጃ ለማሳደግ ለበርካታ መንገዶች መገንቢያና ማደሻ ባንኩ አንድ ቢሊዮን ዶላር ኢንቨስት ማድረጉ ታውቋል ።
የእርሻውን ዘርፍ ለመደገፍና ለማዘመን 7 000 ሄክታር የሚሸፍነውንና 77 ሚሊዮን ኪዩቢክ የመያዝ አቅም ያለውን የካጋ መስኖ ፕሮጀክት በእርሻው ዘርፍ ዝናብ ላይ የሚታየውን ጥገኝነት ለመቀነስና የምግብ ዋስትናን ለማረጋገጥ ባንኩ ለኢትዮጵያ 630 ሚሊዮን ዶላር ድጋፍ ማድረጉ ታውቋል ። እንዲሁም የኢትዮጵያን የኢንዱስትሪ አቅም ለማጐልበት በተለይም በሲሚንቶ ምርትና በማእድን ዘርፍ 160 ሚሊዮን ዶላር በብድር ተሰጥቷል ። እንዲሁም ባንኩ ለውሃ አቅርቦትና ለሳኒቴሽን 340 ሚሊዮን ዶላር ለበጀት ድጐማ ለማህበራዊ አገልግሎት ለትምህርት ጤናና ሌሎች መሰረታዊ አገልግሎቶችን ለማሻሻልና ለመደገፍ 1.2 ቢሊዮን ዶላር ኢንቨስት ማድረጉ ተገልጿል ።
