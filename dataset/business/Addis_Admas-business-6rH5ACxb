ሀበሻ ዊክሊ ከየት ወዴት ?
ለቴዲ አፍሮ ኮንሰርት ከ3 ሚ ብር በላይ በጀት ተይዟል ።

አዲስ አበባ ነው ተወልዶ ያደገው ። የሁለተኛ ደረጃ ትምህርቱን በኮከበ ጽባህ የመሰናዶ ትምህርቱን ደግሞ በዳግማዊ ምኒልክ ት/ቤት ተከታትሏል ። ከአዲስ አበባ ዩኒቨርሲቲ አራት ኪሎ ካምፓስ በኮምፒዩተር ሳይንስ በድግሪ ተመርቋል ። በልጅነቱ ነፍሱ ወደ ኪነ-ጥበቡ ታደላ ስለነበር ፊልም ፕሮዱዩስ የማድረግና የመተወን ህልም ነበረው ። ፓይለት ለመሆን ሁለት ጊዜ ጥረት ቢያደርግም በአንድ ሴንቲ ሜትር የቁመት ማነስ ምክንያት ሳይሳካለት ቀርቷል ።
የዩኒቨርስቲ ተማሪ እያለ በተደጋጋሚ ስኮላርሺፕ ሞክሮ አሜሪካና ካናዳ ያሉ ሁለት ዩኒቨርስቲዎች ቢቀበሉትም ኤምባሲዎቹ ቪዛ አልፈቀዱለትም ። በዚህ ተስፋ የቆረጠው የ28 አመቱ ወጣት አዶኒክ ወርቁ ፊቱንና ልቡን ሙሉ በሙሉ ወደ አገሩ መልሶ በትጋት መስራት ጀመረ ። የአዲስ አድማስ ጋዜጠኛ ናፍቆት ዮሴፍ ከሀበሻ ዊክሊ ፕሮሞሽን መስራችና ስራ አስኪያጅ አዶኒክ ወርቁ ጋር በህይወቱና በቢዝነስ ስራው በህልሙና ራእዩ ዙሪያ ቃለ ምልልስ አድርጋለች ። ዝነኛው ድምጻዊ ቴዲ አፍሮ የሚያቀነቅንበት ኮንሰርት በጊዮን ሆቴል እንደሚያዘጋጅም አውግቷታል ።

እንዴት ነው በቀጥታ ወደ ሁነት አዘጋጅነትና ወደ ቢዝነስ ስራ የገባኸው ?
እኔ ኤቨንት ኦርጋናይዝ ማድረግ የጀመርኩት በ1997 አ.ም የ12ኛ ክፍል ተማሪ ሆኜ ነው ። ያኔ ስኩል ካርኒቫል በማዘጋጀት እና ዲጄ ሆኜ እሰራ ነበር ። እነዚህ በዋናነትም ባይሆን ፍላጐቶቼ ነበሩ ። ቢዝነስን በተመለከተ አብዛኛው ቤተሰቤ በንግድ ስራ ላይ የተሰማራ ስለነበር ተማሪም ሆኜ ቤተሰቤን በስራ አግዝ ነበር ። ሆኖም ብዙ ወደ ኪነ ጥበቡ ስለማደላ ፊልሞችን እመለከት ነበር ።
ወደ ውጭ አገር የመሄድ ጉጉት እንደነበረህ ሰምቻለሁ ።
ጉጉቴ ውጭ ሄዶ ለመኖር ሳይሆን ለመማርና ቶሎ ለመለወጥ ነበር ። እንደነገርኩሽ ሆሊውድ የሚሰሩ ፊልሞችን በዲሽ ላይ አያለሁ ። እያንዳንዱ ዲሽ ላይ የማየውን ነገር እመኛለሁ ያንን ነገር ለማግኘት የግድ እዛው ቦታው መገኘትና መማር አለብኝ ብዬ አስብ ነበር ። በጣም ልቤ ተሰቅሎ ነበር ። ሆኖም ከአንዴም ሁለት ሶስቴ አልተሳካም በዚህ ምክንያት ውጭ የመሄዱን ነገር እርግፍ አድርጌ ተውኩት ።
ከዩኒቨርሲቲ ተመርቀህ እንደወጣህ ስራ የጀመርከው የት ነው ?
ከዩኒቨርሲቲ እንደተመረቅሁ ወደ ቤተሰቤ የቢዝነስ ስራዎች ገባሁ ። እንደ ነገርኩሽ ተማሪም ሆኜ ከቤተሰቤ ጋር በትርፍ ሰአቴ እሰራ ስለነበር ስራውን አውቀዋለሁ ስለዚህ ቤተሰቤን እየወከልኩ በተለያዩ የስራ ቦታዎች ላይ ማገዝ ጀመርኩኝ ። ከዚያም ካሉን በርካታ እህት ኩባንያዎች ሻካይና በተባለው ውስጥ ማርኬቲንግ ማናጀር ሆኜ መስራት ቀጠልኩ ማለት ነው ።
የራስህን ኮምፒዩተር ቤት የከፈትከው መቼ ነው ?
በዚያው አመት የ ሻካይና ማርኬቲንግ ማናጀር ሆኜ እየሰራሁ አዶኒክ ኮምፒዩተር ሶሉሽን የተባለ የራሴን ድርጅት ከፈትኩት ። እንደነገርኩሽ በኮምፒዩተር ሳይንስ ነው የተመረቅሁት ። እውቀቱና ክህሎቱ አለኝ ስለዚህ እውቀቴን ወደ ቢዝነስ መለወጥና ራሴን ማሳደግ ስለምፈልግ አብረውኝ የተማሩና ደህና ውጤት የነበራቸውን ልጆች አሰባስቤ የራሴንም እውቀት ጨምሬበት ጥሩ ጥሩ ስራዎችን መስራት ጀመርን ። ለምሳሌ ድርጅቱ ገና እንደተከፈተ የአዲስ አበባ ከተማ ከንቲባ ጽ/ቤትን ዌብሳይት ዴቨሎፕ አደረግን ። በጣም የሚገርምሽ ብዙ ልምድ ከነበራቸው በርካታ ድርጅቶች ጋር ተወዳድረን የስራ ልምድ ሳይኖረን የከንቲባውን ጽ/ቤት ዌብሳይት መስራት ለእኔ ትልቅ ስኬት ነበር ።
በመቀጠል አዶኒክ ጆብስ የተሰኘ ብዙ ወጪ የወጣበት ስራንና ስራ ፈላጊዎችን የሚያገናኝ ዌብሳይት ሰራን ። ስራ ፈላጊዎች ሲቪ ይዘው ገና ማስታወቂያ አንብበው ነው ስራ የሚፈልጉት ። ይህን ድካም የሚቀንስ ነው አዶኒክ ጆብስ ዌብሳይት ። ሆኖም በወቅቱ እንዲህ አይነት ዌብሳይቶች ስላልተለመዱ እንዲታወቁ ለማድረግ ብዙ ጣርን ነገር ግን አለማምደን ገቢ ለማግኘት በጣም ፈታኝ ነበር ። ለአንድ አመት በዚህ መልኩ ከሰራሁ በኋላ ፊቴን ወደ ኪነጥበብ ማዞር ፈለግሁኝ ።
ኢቢኤስ ላይ ሀበሻ ዊክሊ የተሰኘ የቴሌቪዥን ፕሮግራም እንደነበረህ አስታውሳለሁ ። ለምን ቆመ ?
ዌብሳይት የሚሰራው የኮምፒዩተር ድርጅት እንዳለ ሆኖ ወደ አርቱ የመግባት ፍላጐት ቀድሞም ስለነበረኝ አመቺ ሁኔታዎችን እየጠበቅኩኝ ነበር ። ኢቢኤስ መከፈቱ ጥሩ አጋጣሚ ፈጠረልኝና ጥሩ ፕሮፖዛል ሰርቼ አስገባሁ ተቀባይነትም አገኘሁ ። ሁሌም የውጭዎቹን የፊልምና የሙዚቃ ቦክስ ኦፊስ ስመለከት ለምን የእኛ አገር ፊልሞችስ ቦክስ ኦፊስ አይኖራቸውም እላለሁ ። በወቅቱ በእኛ አገር ቴሌቪዥንም ሆነ ሬዲዮ በስፋት የሚያወራው ስለ ውጭ ፊልሞች ስለ ውጭ አክተሮች ስለ ውጭ ሙዚቃ ነበር ። ለምን የሀገራችን ዝነኞች አይወራላቸውም የሚል ቁጭት ነበረብኝ ። ይህንን ለመስራት ካለኝ ጉጉት ተነስቼ ነው የፕሮግራሙን ስም ራሱ ሀበሻ ዊክሊ ብዬ የሰየምኩት ። በፕሮግራሙ ኢትዮጵያ ውስጥ በሳምንት ውስጥ ምን ምን ኪነጥበባዊ ክንውኖች እንደነበሩ የሚጠቁሙ መረጃዎችና መዝናኛዎች ይቀርቡበት ነበር ። አዳዲስ ፊልሞች አዳዲስ ሙዚቃዎች አዳዲስ የአገራችን ሁነቶች በፕሮግራማችን ይስተናገዱ ነበር ። ወቅቱ ደግሞ አሪፍ አሪፍ ፊልሞች መውጣት የጀመሩበት ነበር ። እነ ፔንዱለም ሂሮሺማ አባይ ወይስ ቬጋስ መውጣት ስለጀመሩ ለፕሮግራማችን ጥሩ ግብአቶች እያገኘን መጣን ።
ታዲያ ለምን አቆማችሁት ?
እንግዲህ ሀበሻ ዊክሊ አቅማችንን የፈተንንበት ወደ መዝናኛው ኢንዱስትሪ ይበልጥ የገባንበትና ከብዙ ሰዎች ጋር የተዋወቅንበት ፕሮግራም ነው ። አንደኛ እኛ የመጀመሪያዎቹ አውት ሶርስ አድራጊዎች ነን ሁለተኛ ኢቢኤስ ያን ጊዜ በ2003 አ.ም ማለት ነው በደንብ አይታወቅም ነበር ።
እነዚህ ነገሮች ስፖንሰር ለማግኘትም ሆነ ብዙ ነገር ለመስራት ፈትነውን ነበር ። የቢሮ ኪራይ ነበረብን ካሜራም ተከራይተን ነበር የምንሰራው ። ኤዲተርም አስቸጋሪ ነበር ። በዚያ ፈተና ውስጥ የአንድ የአንድ ሰአት 50 ፕሮግራሞችን ለአንድ አመት ሰራን ። ስራችን ደግሞ ቲቪ ሾው አይደለም ሰባት አይነት የተለያዩ ፕሮግራሞች ይቀርቡበት ነበር ። የተለያዩ ፈጠራዎችን በማከል ፕሮግራሙን ለየት ለማድረግ ሞክረናል ። ያንን ከባድ ፈተና እየተጋፈጠን ነው የቆየነው ። ቦክስ ኦፊስ ለማውጣት ሲኒማ ቤቶችን ማሳመን የፕሮዲዩሰሮች ማህበራትን ማግባባት ስንቱ ነገር አሳልፈን መሰለሽ ቦክስ ኦፊስ የጀመርነው ። ዱባይ ሳይቀር ሄደን የአመት በአል ፕሮግራም ሰርተናል ።
ጥሩ እየሆንን ገቢያችንም ደህና እየሆነ ሲመጣ የአንድ አመት ኮንትራታችን አልቆ እንቀጥላለን ብለን ስናስብ ኮንትራቱ ሳይታደስ ቀረ ። እኛም ትንሽ ተቀይመን ስለነበር በዚያው ቆመ ።
አሁንም ሀበሻ ዊክሊ በሚለው ስም ነው ብዙ ስራ እየሰራችሁ ያላችሁት ?
ልክ ነው ። የቲቪ ፕሮግራማችን ሲቆም ስሙ በጣም ጥሩ ስለሆነ አዶኒክ ግሎባል ኢንተርቴይንመንት የሚለውን ወደ ሀበሻ ዊክሊ ፕሮሞሽን ቀየርነውና ቀጠለ ። የኩባንያው ባለድርሻዎችም እኔና ባለቤቴ ሀና ሆንን ማለት ነው ።
ዘንድሮ በ15 ሚ ብር ለአዲስ አመት ባዘጋጃችሁት ኤክስፖ በጊነስ ቡክ ኦፍ ሪከርድስ ላይ ለማስመዝገብ በሂደት ላይ የነበሩ ሁለት የፈጠራ ስራዎችን ለእይታ አቅርባችሁ ነበር ። ሂደቱ ምን ላይ ደረሰ ?
አዎ ትልቁን ፖስት ካርድ በ50 የበሬ ቆዳ ሰርተናል ። በብራና ለመስራት ስለፈለግን ነው ። በሻማ ትልቁን 15 ሜትር የገና ዛፍ ሰርተናል ። እኛ አዳዲስ ፈጠራዎችን የምንሰራው ስለ አካባቢ ጥበቃ ስለ አየር ንብረት ለውጥ ሰዎችን ለማስተማር ነው ።
በላቪሲን ኤክስፖ ትልቁን የገና ዛፍ ከወዳደቁ በርካታ የውሃ ላስቲኮች ሰርተን አካባቢን ከማቆሸሽ በፈጠራ ስራ ላስቲኮችን ስራ ላይ ማዋል እንደሚቻል አስተምረናል ። ብዙ የአገር ውስጥና የውጭ ሚዲያዎችም ሽፋን ሰጥተውት ነበር ብዙ የአገር ውስጥና የውጭ ሚዲያዎች ሽፋን ሰጥተውት ነበር ። ረጅሙም ዛፍ ከሻማ የተሰራው ጸሀይ እየመታው ሲቀልጥ የአለምን የሙቀት መጨመር ለማሳየት ነው ። ፖስት ካርዱንና የሻማ ዛፉን ጊነስ ላይ ለማስመዝገብ ሂደት ላይ ነን ሌሎች አሟሉ የተባልነውን ለማሟላት እየጣርን ነው ።
በዚህ ወር መጨረሻ ላይ በጊዮን ትልቅ የሙዚቃ ኮንሰርት ለማቅረብ ቴዲ አፍሮን አስፈርማችኋል ። እስቲ ዝርዝሩን ንገረኝ ?
እንደ ሁነት አዘጋጅነታችን ትልልቅ ስራዎችን ሰርተን ተሳክቶልናል እየተሳካልንም ነው ። ከቴዲም ጋር በቀጥታም ይሁን በተዘዋዋሪ በስራ የምንገናኝባቸው አጋጣሚዎች ነበሩ ። እውነት ለመናገር ከቴዲ ጋር ኮንሰርት እንስራ ብለን ብዙም እቅድ ይዘንበት አናውቅም ። ነገር ግን አጋጣሚው ከተፈጠረ ለምን አናደርገውም ለምንስ አንሞክረውም ? ምክንያቱም ጥሩ ስራ እንደምንሰራ እንተማመናለን ። መጀመሪያ እርሱ አሜሪካ ስለነበረ ብዙ ጉዳዮችን ተወያይተን የጨረስነው ከባለቤቱ ከአምለሰት ሙጬ ጋር ነበር ። ከዚያም ከእርሱ ጋር ተገናኘንና ተወያየን ። አጋጣሚዎቹ ጥሩ ሆኑና ስምምነት ላይ ደረስን ። ኮንሰርቱ የካቲት 26 ቀን የአብይ ጾም ከመግባቱ በፊት ባለው የመጨረሻው ቅዳሜ ይካሄዳል ። እንግዲህ ሶስት ሳምንት ነው የሚቀረን ።
በምን ያህል ክፍያ ተስማማችሁ ?
ለቴዲ የምንከፍለውን ለመናገር የእሱን ይሁንታ ማግኘት አለብን ። እኛ ለአጠቃላይ ፕሮግራሙ ግን ከ3 ሚሊዮን ብር በላይ በጀት ይዘንለታል ።
ዝግጅቱ እንዴት ነው ታዲያ ?
አሁን ሩጫ ላይ ነን ። ምክንያቱም ጥሩ ስራ መስራት አለብን ። አንዳንድ ማሟላት ያለብንን ሁኔታዎች እያሟላን ነው ። እነዚህን ጥንቅቅ አድርገን ስንጨርስ ስለ መግቢያ ዋጋው ስለ ክፍያው ወዘተ በጋዜጣዊ መግለጫ ላይ ይፋ እናደርጋለን ።
ከዚህ ቀደም የቴዲ የተለያዩ ኮንሰርቶች በተለያዩ ምክንያቶች ተሰርዘዋል ። ተመሳሳይ ችግር እንዳይፈጠር የወሰዳችሁት የተለየ ጥንቃቄ አለ ?
እኛ እንደ ሀበሻ ዊክሊ የምንናገረው ቴዲ ትልቅና ተወዳጅ ድምጻዊ መሆኑን ነው ገበያው እንደሚፈልገው እናውቃለን ። ከዚህ በፊት ስለተሰረዙት ኮንሰርቶች እያሰብን ስራችንን ከመስራት ወደ ኋላ አንልም ። አሁንም በተወዳጅነቱ ከአድናቂዎቹ ጋር እንዲገናኝ በእኛም በእሱም በኩል ማድረግ ያለበንን እያደረግን ነው ። እስካሁን ባለውም ሂደት የገጠመን እንቅፋት የለም ። ለአዲስ አበባ አስተዳደርም የማሳወቂያ ደብዳቤ አስገብተናል ።
የኤፍኤም ሬዲዮ ጣቢያ ባለቤት ለመሆን መወዳደራችሁን ሰምቻለሁ ። እንዴት ሆነ ?
እንግዲህ የኢትዮጵያ ብሮድካስት ባለስልጣን ባወጣው ማስታወቂያ መሰረት በጣም ጥሩ የሆነ ፕሮፖዛል ቀርጸን አስገብተናል ። ተፎካካሪ ከሆኑት ውስጥ እኛም አለንበት ። ሀበሻ ዊክሊ ወደፊት እንደ ግብ ያስቀመጣቸው ትልልቅ ራእዮች አሉት ። አንዱና ትልቁ ራእያችን የራሳችን የቴሌቪዥን ጣቢያ መክፈት ነው ። ሆሊዉድ ውስጥ ያለው የፊልም ደረጃ ወደ አገራችን እንዲመጣም እናስባለን ። ከቴሌቪዥኑ ጣቢያ ሬዲዮው ስለቀደመ እድሉን ለመጠቀም ወደ ሬዲዮው ገብተናል ። ብዙ ዝግጅት አድርገን ነው በውድድሩ የተሳተፍነው ። ከፋይናንሱ ይበልጥ የሬዲዮ ፋይዳና ቴክኒክ ላይ ሰፊ ዝግጅት አድርገናል ።
ኤፍኤም ሬዲዮ ሲከፈት ያማከሩ በሬዲዮ ኢንስታሌሽን ስራም ብቃት ያላቸው ባለሙያዎችን አዋቅረንበታል ። ትልቅ ሬዲዮ ጣቢያን ያቋቋሙ ትልቅ ሰው በፕሮፖዛሉ ስራ ላይ ተሳትፈዋል ። የተለየ የሬዲዮ ሀሳብ ይዘናል አሁን ያለውን የሬዲዮ ትሬንድ በዜናም በዜና ሰአትም በአቀራረብም በተለይ ከውጭው ጉዳይ ይልቅ በአገራችን ጉዳይ ላይ አተኩረን ለመስራት ከፍተኛ ፍላጐት አለን ።
እዚህ አገር ባለሀብቱ ራሱ ስፖንሰር የሚያደርገው በብዛት የሚደመጠውን እንጂ የሚዘገበው ነገር ምንም ይሁን ምን ጉዳያቸው አይደለም ። ይሄ የተበላሸ አስተሳሰብ ነው ይሄን አስተሳሰብ እንቀይራለን ብለናል ። በኦዲዮም በቪዲዮም በደንብ የተደራጀ ስቱዲዮ አለን ። ወደፊት ደግሞ ወደ ቴሌቪዥን ባለቤትነቱ እንሄዳለን ።
ባለፈው ያሸነፈ ድርጅት አለ ተብሎ በስም ተጠቅሶ በማህበራዊ ሚዲያው ሲናፈስ ነበር ። መጨረሻው ምን ሆነ ?
ጨረታው ሲወጣ 40 ድርጅቶች ለመሳተፍ ሰነድ ወስደዋል ። እስካሁን ባለን መረጃ አራት ድርጅቶች ናቸው ጨረታውን ያስገቡት ። ከአራቱ አንዱ የእኛ ሀበሻ ዊክሊ ነው ። ቴክኒካሊ ጥሩ እንደሆነ ሰምተናል ። ጨረታው የተሰረዘው በፋይናንስ አቅም የተሻለ ድርጅት አልተገኘም በሚል ነው ። አሁን ጨረታው በድጋሚ ወጥቷል ። ማንም እንዳላሸነፈ ባለስልጣኑ በጋዜጣዊ መግለጫው አስታውቋል ። ስለዚህ ለሁለተኛ ጊዜ ጨረታውን ከ15 ቀን በኋላ እናስገባለን ።
ባለትዳርና የአንዲት ሴት ልጅ አባት ነህ ። ትዳር ምን ይመስላል ?
ባለቤቴ በጣም ጐበዝ ቀልጣፋና ጠንካራ ሴት ናት ። ስራውን ከእኔ እኩል ትሰራለች ። በስራ ላይ ጭቅጭቁ የሀሳብ ፍጭቱ አለ ። ቤታችን ስንገባ የምንዋደድ ባልና ሚስቶች ነን ። ኤንጂል አዶኒክ የተባለች ቆንጆ ሴት ልጅ ወልደናል በጣም ደስተኞች ነን ። እንደ ጓደኞችም እንደ ስራ ባልደረቦችም ነን ።
