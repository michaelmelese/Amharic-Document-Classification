ለመቀሌ የመጀመርያው ባለ 5 ኮከብ ሆቴል ስራ ጀምሯል ።
ከመቀሌው ሰማእታት ሀውልት ቁልቁል በእግር 4 ደቂቃ ቢጓዙ እየተገነባ ካለው ስታዲየም ፊትለፊት ግርማ ተላብሶ ያገኙታል ፕላኔት ሆቴልን ። ሆቴሉን ውበት ያጐናጸፈው የህንጻው ኪነ ጥበብ ያገኛሉ ። ፊት ለፊት ውሃ በተሞላ ገበቴ መሰል እምነበረድ ላይ የመሬት ቅርጽ የሆነው ሉል በኤሌክትሪክ ሃይል በውሃው ላይ ይሽከረከራል ከግራ ወደ ቀኝ ወይም ከምስራቅ ወደ ምእራብ ።
ግራና ቀኝ ለእንግዳ ማረፊያ የሚያማምሩ ምቹ ሶፋዎች ይገኛሉ ። ትንሽ ራቅ ብሎ ደግሞ ሎቢ ባር የእንግዳ መቀበያና የተለያዩ ቢሮዎች አሉ ። ከሚሽከረከረው ሉል ጀርባ በካርድ የሚሰሩ ሁለት አሳንሰሮች እንግዶችን ወደተለያዩ ፎቆች ለማድረስ ቆመው ይጠበባበቃሉ ። በሊፍቶቹ መሃል አንደኛ ፎቅ ላይ ወደሚገኘው ሬስቶራንት የሚያደርስና እስከ 10ኛ ፎቅ የሚዘልቅ ደረጃ አለ ። የሶስተኛው ሊፍት መነሻ ደግሞ አንደኛ ፎቅ ላይ ነው ። ሆቴሉን ልዩ የሚያደርገው 10ኛ ፎቅ ላይ ያለው ስካይ ባርና ሬስቶራንት ነው ። እዚያ ሰገነት ላይ ሆነው መቀሌ ከተማንና ዙሪያ ገባዋን በአራቱም አቅጣጫ እየቃኙ መዝናናት በሀሴት ይሞላል ። ፕላኔት ሆቴል 10 ፎቅና 80 የመኝታ ክፍሎች አሉት ። የሆቴሉ ግንባታና የእቃ ግዢ 270 ሚሊዮን ብር የፈጀ ሲሆን ለ140 ዜጐችም የስራ እድል ፈጥሯል ። አንዳንድ ያላለቁ ስራዎችና ማስፋፊያው ሲጠናቀቅ ወጪው ወደ 300 ሚሊዮን ብር የሰራተኞቹ ቁጥር ደግሞ ወደ 200 ከፍ እንደሚል የሆቴሉ ማኔጂንግ ዳይሬክተርና ባለቤት አቶ ይርዳው መኮንን ገልጸዋል ።
አቶ ይርዳው ሆቴሉ የዛሬ ሳምንት በተመረቀበት ወቅት ከስድስት አመት እልህ አስጨራሽ ትግል በኋላ ግንባታው ተጠናቅቆ ለምረቃ በመብቃቱ በጣም መደሰታቸውን ተናግረዋል ። አቶ ይርዳው በመቀሌ ከተማ የመጀመሪያ የሆነውን ባለ 5 ኮከብ ሆቴል እንደሚባለው ከሆነ በመቀሌ ብቻ ሳይሆን በትግራይም የመጀመሪያው ሳይሆን አይቀርም እዚህ የሰራሁት አተርፋለሁ ብዬ አይደለም ። ትርፍ ብፈልግማ ኖሮ ገንዘቤን በሶስት አመት በምመልስበት አዲስ አበባ እሰራ ነበር ። እዚህ የሰራሁት ብዙ ሺህ ወጣቶች ለሰላምና ለዲሞክራሲ በመታገል ሲወድቁ አይቻለሁ ። እኔ ብከስር ገንዘብ እንጂ የህይወት መስዋእትነት አልከፍልም ። ለእነዚያ የህይወት መስዋእትነት ከፍለው ሰላምና ልማት ላጐናጸፉን ወጣቶች መታሰቢያ ሌሎችም እኔን አይተው የቱሪስት መዳረሻ በሆነችው ከተማ ደረጃቸውን የጠበቁ ሆቴሎች እንዲሰሩ በልማቱ ፈር ቀዳጅ ለመሆን ነው በማለት አስረድተዋል ። በሆቴልና ቱሪዝም ሳይረጋገጥ ሆቴሉ ባለ 5 ኮከብ መባሉ የከነከናቸው አንድ የሆቴሉ ማኔጅመንት አባል የሆቴልና ቱሪዝም ሚኒስቴር ምን ምን ያሟላ ነው ባለ 5 4 3 መባል ያለበት በማለት የደረጃ መስፈርት እየሰራ ነው ።
እኛ ባለ 5 ኮከብ ያልነው ሆቴሉ ሲወጠን ጀምሮ ባለ 5 ኮከብ ሆቴል ምን ምን ማሟላት የአገልግሎት አሰጣጡስ ምን መምሰል አለበት በማለት እያሟላን ስለሰራን ነው ። ደረጃው የሚጸድቀው ሚኒስቴሩ በሚያወጣው መስፈርት መሰረት ታይቶ ይህ ይጐድለዋል አሟሉ ወይም በቂ ነው በማለት ሲያረጋግጥ ነው በማለት ገልጸዋል ። አቶ ይርዳው ስድስት አመት ሙሉ ለሶስትና ለአራት ወር ከቤተሰብ ተለይተው ውጭ አገር መቆየት ለእሳቸውም ሆነ ለቤተሰባቸው ከባድ ፈተና እንደነበር ጠቅሰው ቤተሰባቸው ባደረገላቸው ከፍተኛ የሞራል ድጋፍ ለዚህ ውጤት በመብቃታቸው ቤተሰባቸውን ከልብ አመስግነዋል ። የአቶ ይርዳውን ሀሳብ የአራት ልጆች እናት የሆኑት ባለቤታቸው ወ/ሮ ብርክቲ ተጠምቀም ይጋራሉ ። የሆቴሉ ስራ አልቆ ለምረቃ በመብቃቱ የደስታ ሲቃ እየተናነቃቸው ባለቤቴ ሶስትና አራት ወር ከቤተሰቡ ተለይቶ ይቆይ ነበር ። በዚያን ጊዜ ሁሉ በቤት ውስጥ ልጆች እያሳደጉ ውጭ መስራት በጣም ከባድ ፈተና ነበር ። የልጆች ናፍቆት ከባድ ነበር ። በተለይ ትንሿ ልጃችን ምግብ እን አትበላም ነበር ። ብይ ስንላት እኔ ቤቱንም ምግቡንም አልፈልግም ። አባቴን ብቻ ነው የምፈልገው በማለት ታስቸግረን ነበር ።
ያ ሁሉ አልፎ ለዚህ በመብቃታችን እግዜርን አመሰግናለሁ ብለዋል ። ዛሬ አለምአቀፍ ደረጃ ያለው ሆቴል ባለቤት የሆኑት አቶ ይርዳው ከ23 አመት በፊት ወላጆቻቸውን በግብርና የሚረዱ ወጣት ነበሩ ። በቀድሞው አጠራር በአድዋ አውራጃ በሃይሌ ወረዳ በዛታ ቀበሌ በ1960 አ.ም የተወለዱት አቶ ይርዳው ወደ ንግድ የገቡት 150 ብር ይዘው ነበር ። በ1983 በህዳር ወር ያቺን 150 ብር ይዘው ወደ መቀሌ ከተማ ሄዱ ። በዚያች ብር የተፈጨ በርበሬ ይዘው እንጢቾ ወደተባለች ከተማ ወስደው መነገድ ጀመሩ ። የንግድ ልምድ ስላልነበራቸው ንግድ የጀመሩበትን ገንዘብ በሙሉ ከሰሩ ። አቶ ይርዳው በደረሰባቸው ኪሳራ ተስፋ አልቆረጡም ለተመሳሳይ ስራ ወደ አዲግራት ከተማ ሄዱ ። እዚያም አንድ ጓደኛቸው መቶ ብር አጐታቸው ደግሞ 150ብር ብድር አበድረዋቸው በ250 ብር እንደገና ንግድ ጀመሩ ። በዚያ ገንዘብ ማር ጤፍ ቡና ገዝተው ምእራብ ትግራይ ሽሬና ሽራሮ ድረስ እንዲሁም ወደ ጐንደር እየወሰዱ መነገድ ጀመሩ ። እንደዚያ እያደረጉ ሲመላለሱ ቆይተው አንድ ሺህ ብር አተረፉ ።
ያንን ብር ይዘው ወደ ደሴ ሄዱ ። በዚያን ጊዜ ሁለተኛ ደረጃ ተብሎ ለአገር ውስጥ ገበያ የሚሸጥ ቡና ነበር ። ያ ቡና ተለቅሞ ቆሻሻ ቡና ተብሎ የሚጣለውን ይዘው ወደ ሽራሮ እየወሰዱ መሸጥ ያዙ ። በዚህ አይነት ሶስት ጊዜ ተመላልሰው ሲነግዱ ቆይተው በአራተኛው ወደ ደሴ ሲመለሱ የቡናው ዋጋ ጨምሮ አገኙት ። እሳቸው የሸጡት በ10.50 ሆኖ ወደ ደሴ ሲመለሱ 11 ብር ሆኖ ጠበቃቸው እስቲ አዲስ አበባ ልሞክር ብለው ሲመጡ የባሰውኑ 12 ብር ሆነባቸው ። ይህ የሆነው በ1986 መስከረም ወር ነው ። ጊዜው የት/ቤት መክፈቻ ስለነበር ደብተር ገዝተው ተመለሱ ። ከደብተሩ ግን ትርፍ አላገኙም ። ቡናውም ደብተሩም ስላላዋጣቸው ወደ ሞያሌ ሄዱ ። ከኬንያ ቆርቆሮ የተለያዩ የፕላስቲክ ውጤቶችና ሌሎች እቃዎች እየገዙ ወደ ኢትዮጵያ በማስገባት መነገድ ጀመሩ ። በዚህ አይነት ለብዙ አመት በፍራንኮ ቫሉታ ሲሰሩ ቆይተው ካፒታላቸው ጠርቀም ሲል ወደ ጅጅጋ ሀርትሸክ አመሩ ። ነገር ግን እዚያ አልቀናቸውም ። መንግስት ንግዱን ስርአት ለማስያዝ በፍራንኮ ቫሉታ የነበረውን በኤልሲ እንዲሰራ መመሪያ አወጣ ። ይህ አሰራር ስላልተመቻቸው ወደለመዷት ሞያሌ ተመለሱ ። እዚያም ስላልተመቻቸው ወደ ዱባይ እየተመላለሱ መነገድ ጀመሩ ። በዱባይ ብቻ አላቆሙም ። ወደ ኢንዶኔዢያ ጃካርታ በመሄድ የተለያዩ ጨርቆች ሸቀጣሸቀጥ ሳሙና እያመጡ መነገድ ያዙ ። በዚህ አይነት ሲሰሩ ቆይተው የንግድ ዘርፋቸውን ሙሉ በሙሉ ቀይረው ወደ ኮንስትራክሽን ዘርፍ ገቡ ። የኮንስትራክሽን እቃዎች ብረታ ብረት ላሜራ ሲሚንቶ እያመጡ መነገድ ጀመሩ ። በዚህ ዘርፍ እስካሁንም እየሰሩ ነው ።
ጋልቫናይዝድ ፓይፕ የውሃ መስመሮች ከህንድ ብስኩቶች ከቱሪክ ያስመጣሉ ። በአጠቃላይ ይርዳው አስመጪና ላኪ ይርዳው የሱፐር ማርኬት እቃዎች አስመጪ እና ቢነር የጉምሩክ አስተላላፊ የተባሉ ድርጅቶች አሏቸው አቶ ይርዳው መኮንን ። ፕላኔት ሆቴል አምስት አይነት አልጋዎች አሉት ። ኤግዚኩቲቭ የሚባለው ሰፊ ክፍል ሲሆን ሳሎን ወጥ ቤትና ሁለት መኝታ ክፍሎች አሉት ። አንደኛው ክፍል ሁለት የልጆች አልጋ ሲኖረው ዋናው መኝታ ቤት ደግሞ ባልና ሚስት የሚተኙበት ነው ። ይህ ክፍል ቪ አይ ፒ እንግዶች ከቤተሰብ ጋር ሲመጡ የሚያርፉበት ነው ። ይህ ክፍሉ የግል ጃኩዚ ስቲም ባዝና ሻወር አለው ። ዋጋው ከቁርስ ጋር 3ሺህ ብር ነው ። ሁለተኛው አይነት ሱት የሚባለው ክፍል አንድ አልጋ ሲኖረው ጃኩዚና ስቲም ባዝ አለው ዋጋው 1500 ብር ነው ። ስታንዳርድ ኩዊን የሚባለው ክፍል ሁለት አልጋ ስላለው ጥንድ ሆነው የሚመጡ የሚጠቀሙበት ነው ። ኖርማል ሻወር ሲኖረው ዋጋው ደግሞ 1100 ብር ነው ። ስታንዳርድ ኪንግ የሚባለው ክፍል የራሱ ጃኩዚ አለው ። ሁሉም ክፍሎች በረንዳ ስልክ ወንበርና ጠረጴዛ የጥርስ ቡሩሽ ሳሙና የጸጉር ሻምፖ ሎሽን ጸጉር ማድረቂያ የሌሊት ልብስ ነጠላ ጫማ አላቸው ። በሆቴሉ ያደሩ እንግዶች በሙሉ ኢንተርኔት ጂም ስቲም ሳውና ባዝና ጃኩዚ መዋኛ ገንዳ ፑል ባር ከሆቴል አውሮፕላን ማረፊያ ነጻ ትራንስፖርት መጠቀም ይችላሉ ። የሚያሳዝነው ግን ይሄ አለምአቀፍ ደረጃን ያሟላ ዘመናዊ ሆቴል የመኪና ማቆሚያ የለውም ። አቶ ይርዳው ያለባቸውን ችግር ለሚመለከታቸው ክፍሎች አስረድተው ከኋላ ያለው 2ሺ ካ.ሜ ቦታ እንዲሰጣቸው ማመልከታቸውን ይናገራሉ ።
