ቃለ ምልልስ ስቶክ ማርኬት ያልተጠቀምንበት የገንዘብ ገበያ ።
በአለም 80 ትሪሊዮን ዶላር ገደማ ሀብት በስቶክ ማርኬት ውስጥ ይንቀሳቀሳል ።
በየአመቱ 19 ትሪሊዮን ዶላር የአክስዮን ድርሻ ሽያጭና ግዥ ይፈጸማል ።

ድርጅቶች የዚህ አይነት እድል ባገኙ ቁጥር ብዙ የሰው ሃይል ይቀጥራሉ ። በአነስተኛ ዋጋ ብዙ የማምረት አቅም ይኖራቸዋል ። ስለዚህ በአገር ደረጃ የሚኖረውን የሸቀጥ ዋጋ ይቀንሳል ከውጭ የሚመጡ ምርቶችን በዋጋ ተወዳዳሪ መሆን ያስችላቸዋል ። የውጭ ምርቶችን የመተካት እድላቸው ከፍተኛ ይሆናል ። ኤክስፖርት ለሚያደርጉ ድርጅቶች ደግሞ በውጭ አገር ገበያ በዋጋ ተወዳዳሪ ያደርጋቸዋል ።

የተመረቁት በህክምና ቢሆንም በሙያቸው የሰሩት ለጥቂት ወራት ብቻ ነው ። ከዚያ በሌላ ሙያ ላይ ነው የተሰማሩት ። የተለያዩ የቢዝነስና ።
የስነ-ልቦና መጻህፍት በማዘጋጀት ይታወቃሉ ። የመንግስትና የግል ተቋማትንም በቢዝነስ ሙያ ያማክራሉ ። ሁለተኛ ዲግሪያቸውን በቢዝነስ ።
አድሚኒስትሬሽን ከአሜሪካው ሊንከን ዩኒቨርሲቲአግኝተዋል ዶ/ር አቡሽ አያሌው ። ከሁለት ሳምንት በፊት በኔክሰስ ሆቴል ለንግዱ ማህበረሰብ ስለ ስቶክ ማርኬት እውቀትና ግንዛቤ የሚያስጨብጥ የፓናል ውይይት አዘጋጅተው ነበር ። በተመሳሳይ ቀንም ኢንቨስትመንትና ስቶክ ማርኬት በሚል ርእስ በስቶክ ማርኬት ላይ የሚያጠነጥን መጽሀፍ አስመርቀዋል ። የአዲስ አድማስ ጋዜጠኛ መንግስቱ አበበ ዶ/ር አቡሽ አያሌውን ለአገራችን እንግዳ በሆነው በስቶክ ማርኬት ዙሪያ በስፋት አነጋግሯቸዋል ።



ስቶክ ማለት ምንድነው ?
ስቶክ ማለት የአንድ ድርጅት የሀብት መጠን ድርሻ ማለት ነው ። ህጋዊ ስቶክ ማርኬት ደግሞ የኢንቨስትመንትና የቢዝነስ አካል የሆነ ህጋዊ የገንዘብ ሰነድ መገበያያ ቦታ ማለት ነው ። ለምሳሌ አንድ ድርጅት መቶ ሚሊዮን ብር ካፒታል ቢኖረውና ከዚህ ሀብት ውስጥ 10 ሚሊዮኑን ለሌላ ሰው ቢያስተላልፍ የ10 ፐርሰንት ስቶክ አስተላለፈ ማለት ነው ። ስቶኮች ሼሮችም ይባላሉ ። በእኛ አገር እነዚህ ሼሮች አክሲዮን እየተባሉ ይጠራሉ ። ስለዚህ ስቶክ ማርኬት እነዚህ ሼሮች ወይም አክሲዮኖች ህጋዊነትን በጠበቀና ግልጽነትን ባዳበረ መንገድ የሼሮች ሰርተፊኬቶችን ህብረተሰቡና ነጋዴው የሚገበያዩበት ስፍራ ማለት ነው ። ከእዚህም ሌላ ቦንድ በመባል የሚጠሩ የእዳ ሰነዶችንም ይጨምራል ።
ስንት አይነት ስቶኮች አሉ ?
እንደየ ድርጅቱ የተለያዩ አይነት ስቶኮች አሉ ። አንዳንድ ድርጅቶች አዳጊ ናቸው ። አንዳንዶች ደግሞ ግዙፍ ይሆናሉ ። የቴክኖሎጂ ኩባንያ ስቶኮችም አሉ ። ስለዚህ ስቶኮች እንደ ድርጅቱ አይነት ይለያያሉ ። የቴክኖሎጂ ስቶክስ ሳይክሊካል ስቶክስ ይባላሉ ። አዳጊ ድርጅት ከሆኑ ግሮውዝ ስቶክስ ትልልቅ ድርጅቶች ከሆኑ ደግሞ ብሉቺፕስ ስቶክስ እንላቸዋለን ። የሚዋዥቅ ዋጋ ያላቸው ሲሆኑ ደግሞ ሳይክሊካል ስቶክስ ይባላሉ ። ሌላው ደግሞ ኮመን ስቶክና ፕሪፈርድ ስቶክ ይባላሉ ። አንድ ድርጅት ሆኖ ፕሪፈርድና ኮመን ስቶክ ሊኖረው ይችላል ። ፕሪፈርድ ስቶክ የምንለው የተለየ ጥቅም የሚያስገኝ የሀብት ድርሻ አይነት ነው ። ኮመን ስቶክ ደግሞ የተለየ ጥቅም የሚያስገኝ ሳይሆን በስቶክ ማርኬት ደረጃ የሚሸጥና የሚገዛ የስቶክ አይነት ነው ። በድርጅቶች ውሳኔ ላይም ድምጽ የመስጠት እድልን ለባለቤቶቹ ይሰጣል ።
ስቶኮች የሚገዙትና የሚሸጡት የት ነው ?
ይኸንን ጥያቄ በምሳሌ እንይ ። ሰዎች እቃ መግዛት በሚፈልጉበት ጊዜ የሚሄዱት ወደ ሱፐር ማርኬት ነው እንበል ። ሱፐር ማርኬት ማለት በህግ ደረጃ ፈቃድ የተሰጠው በሼር ካምፓኒ ወይም በፒኤልሲ የተቋቋመ ሆኖ ዋና ስራው ከሻጮች የተለያዩ ሸቀጦችን በመሰብሰብ ገዢዎች ሲመጡ ሻጮች በሚተምኑት ዋጋ ልክ ለገዥዎች መሸጥ ነው ። እቃው ሳሙና ምግብ የባልትና ውጤት ሊሆን ይችላል ። ገዥዎች የእቃውን ዋጋ ለገንዘብ ተቀባይዋ ይሰጡና እሷም ደረሰኝ ሰጥታቸው የገዙትን እቃ ይዘው ወደ ቤታቸው ይሄዳሉ ። ስለዚህ ሱፐር ማርኬት የተለያዩ ሸቀጦች የሚሸጡበት ሻጮችና ገዥዎች የሚገናኙበት ህጋዊ እውቅና ያለው ሸቀጥ ማገበያያ ቦታ ማለት ነው ።
ስቶክ ማርኬት ስንልም ራሱን የቻለ በሼር ኩባንያ የተቋቋመ ባለቤቶች ያሉት ህጋዊ ተቋም ነው ። የዚህ ኩባንያ ዋና አላማ የተለያዩ ድርጅቶችን የአክሲዮን ሰርተፊኬት ወይም የቦንድ ሰርተፊኬት በሚተመንላቸው የዋጋ መጠን ለገዥዎች የሚሸጥበት የገንዘብ ሰነዶች ማገበያያ ተቋም ነው ። በሱፐር ማርኬት ምሳሌ ብናየው በሱፐር ማርኬት የሚኖሩት ሸቀጦች ሲሆኑ ስቶክ ማርኬት ስንመጣ የአክሲዮን ሰርተፊኬቶችና የቦንድ ሰርተፊኬቶች ይሆናሉ ። የአክሲዮን ሰርተፊኬቶች የሀብት ድርሻ ሰነዶች ማለት ናቸው ። የቦንድ ሰርተፊኬቶች የሚባሉት ደግሞ የእዳ ሰነዶች ማለት ናቸው ። ስለዚህ ስቶክ ማርኬት ማለት እነዚህን ሰነዶች በህጋዊ ማእቀፍ በግልጽ መንገድ በሻጮችና በገዥዎች መካከል የሚያገበያይ በመንግስት ደረጃ ቁጥጥር የሚደረግበት ተቋም ማለት ነው ።
ስቶክ ማርኬትን በአገራችን ከምናውቀው የአክሲዮን ገበያ ለየት የሚያደርገው የህግ ማእቀፉ ነው ። በስቶክ ማርኬት ተቋም ሼሩን ከአንድ ድርጅት የገዛ ሰው ለሌላ ሰው መሸጥ ይችላል ። ከአሁን በፊት በነበረው አሰራር ብዙ ግለሰቦች ከድርጅቶች ብዙ አክሲዮኖችን ገዝተዋል ። ነገር ግን ለሌላ ሰው አትርፈው የሚሸጡበት መንገድ አልነበረም ። ስቶክ ማርኬት ግን አትርፈው መሸጥ ያስችላቸዋል ። ሌላ ደግሞ ግልጽነት ባለው መንገድ ሼራቸውን ለሌላ ሰው ማስተላለፍ ይችላሉ ። ግልጽነት ባለው መንገድ ማጭበርበር ሳይኖርበት ትክክለኛና ወቅታዊ የስቶክ ዋጋውን በጠበቀ መልኩ ለሌሎች ሰዎች ሊተላለፍ የሚችልበት ህጋዊ ማእቀፍ ይኖረዋል ።
ህጋዊነቱን የሚቆጣጠር ኮሚሽንም ይቋቋማል ። የአሜሪካንን የስቶክ ማርኬት ልምድ ብንወስድ የሴኩሪቲ ኤክስቼንጅ ኮሚሽን የሚባል ተቋም አላቸው ። የዚህ ተቋም ዋና አላማ የሰነዶችን ትክክለኝነት ለገዢዎችም ለሻጮችም ዋጋ ባለው መንገድ ሳይጭበረበሩ ከአንዱ ወደ ሌላው የሚተላለፍበትን መንገድ የሚቆጣጠር በመንግስት የሚቋቋም ተቋም ነው ። በውስጡ ልዩ ልዩ የህግ ማእቀፎች አሉት ። ሌላው ደግሞ ስቶክ ማርኬት ውስጥ የተለያዩ ፕሮፌሽናል ሰራተኞች ይሳተፋሉ ። ለምሳሌ የፋይናንስ ባለሙያዎች የድርጅቶችን የሀብት መጠን ይተምናሉ የፋይናንስ ኦዲት ሪፖርት ያደርጋሉ ። እነዚህ ሪፖርቶች በትክክለኛው ባለሙያና ተአማኒ በሆነ መንገድ መሰራታቸው መረጋገጥ ይኖርበታል ። በተመሳሳይ መንገድ ስቶክ ብሮከርስ በኩል ነው ። እነዚህ ወኪሎች ትክክለኛ ሙያው እውቀቱና ባህሪው ሊኖራቸው ይገባል ። ስለዚህ እነዚህን ፕሮፌሽናሎች ሊቆጣጠር የሚችል ሌላ ተቋም ያስፈልጋል ማለት ነው ። በአሜሪካ ፋይናንሻል ኢንዱስትሪ ሬጉላቶሪ ኦውቶሪቲ ይባላል ። በእኛ አገር ስቶክ ማርኬት ሲቋቋም ያንኑ ስያሜ ልንወስድ እንችላለን ። ወይም ደግሞ አገርኛ ስያሜ ልናወጣለት እንችላለን ። ይህም ተቋም ከልዩ ልዩ ሙያ ነክ አስገዳጅ ህጐቹ ጋር ያስፈልገናል ።
የስቶክ ኤክስቼንጅ መቋቋም ምን ጥቅም አለው ?
ግለሰቦች ባላቸው ትንሽ ገንዘብ የድርጅቶችን የሀብት ድርሻ በአክሲዮን መልክ ወይም በቦንድ መልክ በመግዛት አቆይተው ለሌሎች ሰዎች በመሸጥ የሚያተርፉበትን መንገድ ይፈጥራል ። ለምሳሌ አንድ ሰው ቤት ቢገዛ ያንን ቤት አንድ ወይም ሁለት አመት አቆይቶ ቢሸጠው የሚያገኘው የቤት ዋጋ ከፍታ አለ ። በየአመቱ የቤት ዋጋ ይጨምራል ። ለምሳሌ ቤቱን አንድ ሚሊዮን ብር ቢገዛው ከሶስት አመት በኋላ 1.5 ሚሊዮን ብር ሊሸጠው ይችላል ። በዚህ መካከል 500 ሺህ ብር አተረፈ ማለት ነው ።
ስቶክም ላይ አንድ ሰው በ10 ሺህ ብር የገዛውን ስቶክ 6 ወር አቆይቶ በ15 ሺህ ወይም በ20 ሺህ ብር ሊሸጠው ይችላል ። ስለዚህ አንድ የስቶክ ማርኬት ጥቅም ባለን ገንዘብ መጠን ልክ የድርጅቶችን የሀብት ድርሻ ከገዛን በኋላ ለሌላ ፈላጊ የምንሸጥበትን መድረክ ስለሚያመቻች ሰዎች ያላቸውን ገንዘብ ኢንቨስት አድርገው ትርፍ እንዲያገኙ ይረዳቸዋል ። በዋናነት ደግሞ ግለሰቦች ከድርጅቶች የሀብት ድርሻ በሚገዙበት ጊዜ ድርጅቶች ለሚያስፈልጋቸው የስራ ማካሄጃና ማስፋፊያ ገንዘብ ለማሰባሰብ እድል ያገኛሉ ማለት ነው ።
ለምሳሌ አንድ የሳሙና ፋብሪካ ብንወስድ ይህ ፋብሪካ ጥሩ እየሰራ ነው ብለን እናስብ ። ከተቋቋመ ከሶስት አመት በኋላ ድርጅቱን ለማሳደግ ተጨማሪ ፋብሪካ መስራት የሚያስችል 30 ሚሊዮን ብር አስፈለገው እንበል ። የድርጅቱ ካፒታል 100 ሚሊዮን ብር ቢሆን ባለንብረቱ 30 ሚሊዮን ብር ካገኘ ተጨማሪ ፋብሪካ በማቋቋምና ከፍተኛ ምርት በማምረት ብዙ ብር ማፍራት ይችላል ። ድርጅቱን በዚህ መልክ ለማስፋፋት የሚያስፈልገውን 30 ሚሊዮን ብር ለማግኘት ያለው አማራጭ 1ኛ ካለው ከራሱ አውጥቶ ማለትም የድርጅቱን ትርፍ በመጠቀም ማስፋፋት ነው ። 2ኛ ከባንኮች ብድር በመውሰድ ነው ። ከባንኮች ከሆነ የማበደሪያ መስፈርት አለ ። ወለድ አለው መያዣ ይፈልጋሉ ። የድርጅቱን ወቅታዊ የፋይናንስ አቋም ያያሉ ። ስቶክ ማርኬትን ያየን እንደሆነ 30 ሚሊዮኑን ብር ለማግኘት ከ100 ሚሊዮኑ ካፒታል ውስጥ 30 ሚሊዮኑን የድርጅቱን የሀብት ድርሻ በወቅቱ በሚኖራቸው የድርጅቱ የሃብት ተመን ላይ በመንተራስ በአክሲዮን መልክ ይሸጣል ። 30 ሚሊዮን ሲሸጥ የ30 ፐርሰንቱን ሀብት ሸጠ ማለት ነው ። ሰውዬው 30 ሚሊዮን ብር ካገኘ ፋብሪካውን በማስፋፋት ብዙ ያመርታል ማለት ነው ። ብዙ ሳሙና ባመረተ ቁጥር ወጪው ይቀንሳል ። ይህንን በጋዜጣ ህትመት ብናይ ብዙ በታተመ ቁጥር የአንድ ነጠላ ጋዜጣ ዋጋው ይቀንሳል ። ትንሽ ብዛት ያለው ሲታተም ዋጋው ይጨምራል ።
የድርጅቶች የካፒታል አቅም ባደገ ቁጥር ብዙ ማምራት ስለሚችሉ የማምረቻ ዋጋ ይቀንሳል ። ለህብረተሰቡ በጥሩ ዋጋ ይሸጣሉ ። አቅማቸውን ስላሳደጉ ቀደም ሲል ከሚያተርፉበት በላይ ያተርፋሉ ማለት ነው ። ድርጅቶች ይህንን ገንዘብ አግኝተው ሲስፋፉ ተጨማሪ የሰው ሃይል ስለሚያስፈልገው ለበርካታ ዜጐች የስራ እድል ይፈጥራሉ ማለት ነው ። ይህን ጉዳይ በአገር ደረጃ ብናይ ድርጅቶች የዚህ አይነት እድል ባገኙ ቁጥር ብዙ የሰው ሃይል ይቀጥራሉ ። በአነስተኛ ዋጋ ብዙ የማምረት አቅም ይኖራቸዋል ። ስለዚህ በአገር ደረጃ የሚኖረውን የሸቀጥ ዋጋ ይቀንሳል ከውጭ የሚመጡ ምርቶችን በዋጋ ተወዳዳሪ መሆን ያስችላቸዋል ። የውጭ ምርቶችን የመተካት እድላቸው ከፍተኛ ይሆናል ። ኤክስፖርት ለሚያደርጉ ድርጅቶች ደግሞ በውጭ አገር ገበያ በዋጋ ተወዳዳሪ ያደርጋቸዋል ። በአጠቃላይ ድርጅቶችን ያሳድጋል ምርታማነታቸውን ይጨምራል በዋጋ ተወዳዳሪ ያደርጋቸዋል ። በአገር ደረጃ የዋጋ ንረቱን ይቀንሳል ። የአገርን ኢኮኖሚ ያሳድጋል ። በኤክሰፖርት ደረጃ ተወዳዳሪነትን በማሻሻል የውጭ ምንዛሬ ምጣኔን ያሳድጋል ።
ስቶክ ማርኬት ከታክስ አያ ያለው ጥቅም ምንድነው ?
ከታክስ አያ ካየነው ድርጅቶች ባደጉ ቁጥር ሽያጫቸውና ትርፋማነታቸው አብሮ ስለሚያድግ ለመንግስት የሚከፍሉት የታክስ መጠን ወይም የንግድ ስራ ገቢ ይጨምራል ። ድርጅቶች ብዙ የሰው ሃይል በቀጠሩ ቁጥር መንግስት ከደሞዝ ታክስ የሚያገኘው ገቢ በዚያው መጠን ያድጋል ። ከላይ ለመግለጽ እንደሞከርኩት ስቶክ ማርኬት ለህብረተሰቡ ሁለት አይነት ጥቅሞች ይሰጣል ። የአክሲዮኑ እንዲሁም የቦንዱ የዋጋ መጠን ያድጋል ይሄ ካፒታል ጌይን የሚባለው ነው ። መንግስት ከካፒታል ጌይን ታክስ ይወስዳል ። ሁለተኛው ደግሞ ድርጅቶች አክሲዮን ለገዛቸው ሰዎች ሲያተርፉ የትርፍ ክፍያ ከማስፋት አንጻር ከፍተኛ ፋይዳ አለው ። በጀቱንም ከውጭ እርዳታ ለመደጐምና ብድር ለመሸፈን የሚያደርገውን ድካምም ይቀንስለታል ።
ከአሁን ቀደም የዚህ አይነት ማርኬት ባለመኖሩ ብዙ ግለሰቦች ከተለያዩ ድርጅቶች አክሲዮን የገዙ አሉ ። ለምሳ ከኢንሹራንሶች ከሪል ስቴቶች ከባንኮች ከቢራ ፋብሪካዎች አክሲዮኖችን የገዙ ግለሰቦች በርካታ ናቸው ። እነዚህ ግለሰቦች በድርጅቶች ውስጥ ያላቸውን ሼር መሸጥ አልቻሉም ። ምክንያቱም በግልጽነት የካፒታል ጌይን አግኝተው ወይም አትርፈው ያላቸውን ሼር ማሻሻጥ የሚችል ህጋዊ ማእቀፍ ያለው አሰራር አልነበረም ። ይሄ የስቶክ ማርኬት ያለመኖር ያመጣባቸው ሀብት የማፍራት ነጻነታቸውን የነፈገ አሰራር ነው ።
ማንኛውም ሰው ሃብት የማፍራት ነጻነት ሊኖረው ይገባል ። ብዙ የውጭ አገር ኢንቨስተሮችን ያየን እንደሆነ ወደ አገሪቱ መጥተው ኢንቨስት ማድረግ ይፈልጋሉ ። ኢንቨስት አድርገው ተመልሰው መውጣት ሲፈልጉ ድርሻቸውን ወይም አክሲዮኖቻቸውን ሸጠው መሄድ ይፈልጋሉ ። ነገር ግን አክሲዮኖቻቸውን መሸጥ የሚያስችል የገበያ ማእቀፍ የለም ። በዚህ የተነሳ ኢትዮጵያ ውስጥ ኢንቨስት እንዲያደርጉ የሚያበረታታ ነገር የለም ። ስቶክ ማርኬት ቢኖር ኖሮ ግን ስቶክ ማርኬት ላይ ወይም የንግድ ድርጅቶች ላይ ኢንቨስት ማድረግ የሚፈልጉ የውጭ አገር ኢንቨስተሮች ለአገሪቷ የውጭ ምንዛሪ በማስገኘት ረገድ ትልቅ አስተዋጽኦ ያበረክቱ ነበር ።
በአለም ደረጃ በተደረገ ጥናት በአመት ወደ 80 ትሪሊዮን ዶላር የሚተመን ሀብት በስቶክ ማርኬት ውስጥ ይገኛል ። በየአመቱ ወደ 19 ትሪሊዮን ዶላር የሚሆን የሼር ድርሻ ግዢና ሽያጭ ይከናወናል ። ይህ ማለት በቅንነትና በብልሀት ልንጠቀምበት ከፈለግን በስቶክ ማርኬት ውስጥ በጣም ብዙ ሀብት አለ ማለት ነው ።
በስቶክ ማርኬት ዙሪያ የሚያጠነጥነውና በቅርቡ የተመረቀው መጽሀፍህ ከስቶክ ማርኬት ንግድ አንጻር ምን ያግዛል ?
መጽሀፉ በአማርኛ ቋንቋ የተዘጋጀ ሲሆን በስቶክ ማርኬት ሳይንስና ግብይት ዙሪያ እንዲሁም በኢንቨስትመንት አወሳሰን ስልቶች ሰፊ ግንዛቤ ለማስጨበጥ ያግዛል ህብረተሰቡም ከወዲሁ እራሱን አዘጋጅቶ እንዲጠብቅ ጉልህ ሚና ይጫወታል ።


