በቀን አንድ ሚሊዮን እንጀራ የሚያመርት ፋብሪካ ።
እንጀራ ሳይሻግት 10 ቀናት ማቆየት ተቻለ ።
የኢትዮጵያውያን ባህላዊ ምግብ ሲባል በአብዛኛው ትዝ የሚለን እንጀራ በወጥ ነው ። ብዙ ሰዎች እንጀራ ሳልበላ ሁለት ቀን መቆየት አልችልም ሲሉ ይደመጣሉ ። አንዳንድ ሰዎች ደግሞ ለእንጀራ ደንታ የላቸውም ። ጭድ መብላት ሆድ መሙላት ነው ። እንጀራ ባልበላ ከአይረን በስተቀር ምን ይቀርብኛል ? ብረት እንደሆን ከሌላ ምግብ አገኛለሁ ይላሉ ። እነዚህ የእንጀራ ጥቅምና ምስጢር ያልገባቸው ናቸው ማለት ይቻላል ። እንጀራ የህልውና መሰረት ስለሆነ በህብረተሰቡ ውስጥ ብዙ ባህላዊ አባባሎች አሉት ። እንጀራህ ይባረክ ጥሩ እንጀራ ይስጣችሁ ጥሩ እንጀራ ይውጣልሽ የማታ እንጀራ ይስጥህ ሌማታችሁ በእንጀራ ይሞላ ከሌማትሽ የምትቆርሺው እንጀራ አትጪ እና የመሳሰሉት ናቸው ። እንጀራ ለበርካታ ዘመናት የህብረተሰቡ ምግብ ሆኖ ቢቆይም በርካታ ችግሮች እንዳሉበት የታወቀ ነው ። ለመሆኑ እንጀራ ሳይሻግት ስንት ቀን ይቆያል ? ብልዎት መልስዎ ሶስት ወይም አራት ቀን እንደሚሆን አልጠራጠርም ። ቶሎ መሻገቱ ዋነኛ ችግሩ ነው ። ሌላው ደግሞ በመሻገቱ የተነሳ የሚፈጠረው ብክነት ነው ።
የሻገተ እንጀራ ስለማይበላ ይደፋል ባከነ ማለት ነው ። ልጆች ሆነን ታናሽ ወንድሜ የሻገተ እንጀራ ከተሰጠው ጢም ያወጣ እንጀራ አልበላም ብሎ የሚያኮርፈው ትዝ ይለኛል ። ዛሬ እንጀራ ስላለው ጠቃሚ ነገሮችና ስለ አንድ የምርምር ውጤት አጫውታችኋለሁ ። ምርምሩ የተካሄደው በአውሮፓ ወይም አሜሪካ አይደለም እዚሁ በአገራችን ካሉት ቀደምት የትምህርት ተቋማት አንዱ በሆነው በአዲስ አበባ ዩኒቨርሲቲ ነው ። የጥናቱ ውጤት እንጀራ ሳይሻግት 10 ቀናት ማቆየት የሚያስችል ነው ። ውጤቱንም ያገኘው የውጭ ዜጋ አይደለም ወጣት ኢትዮጵያዊ ተመራማሪ ነው ። ተመራማው አቶ አሻግሬ ዘውዱ ይባላል ። የምርምሩ ውጤት አንቱ የሚያሰኝ ቢሆንም ከእድሜው ወጣትነት የተነሳ አንተ ልለው ተገድጃለሁ ።
አቶ አሻግሬ የተወለደው በአዲስ አበባ ከተማ ነው በ1973 አ.ም ። የመጀመሪያ ዲግሪውን ከባህርዳር ዩኒቨርሲቲ በኬሚስትሪ አግኝቷል ። በአዲስ አበባ ዩኒቨርሲቲ በ ፉድ ሳይንስ ኤንድ ኑትሪሽን ሴንተር መምህርና ተመራማሪ ነው ። ሁለተኛ ዲግሪውን ያገኘው እንጀራ ሳይሻግት ለብዙ ቀናት ማቆየት በሚቻልበት ዘዴ ላይ ባደረገው ምርምር ነው ። ሶስተኛ ዲግሪውንም በእንጉዳይ ላይ ባደረገው ጥናት ለመያዝ ተቃርቧል ። በእንጀራ ዙሪያ ባደረገው ጥናትና ለወደፊት በምን መልኩ ሊያቀርበው እንዳሰበ ከአቶ አሻግሬ ዘውዱ ጋር ያደረግሁት ቃለ ምልልስ በዚህ መልኩ ቀርቧል ።
በእንጀራ ላይ እንዴት ለመመራመር አሰብክ ?
ለሁለተኛ ዲግሪዬ አአዩ ገብቼ ስማር ነው ሀሳቡ የመጣው ። የማስተርስ ዲግሪ ለማግኘት ምርምር መሰራት አለበት ። የእንጀራው ሀሳብ የመጣው ከአማካሪዬ ከዶ/ር ዳዊት አባተ ነው ። ጥናትህን የአገራችን ችግር በሆነ ነገር ላይ ለምን አታደርግም ? ለምሳሌ የጸሎታችንን መጀመሪያ አባታችን ሆይ የእለት እንጀራችንን ስጠን የሚል ነው ። ትላልቅ ሰዎችም ሲመርቁን ጥሩ እንጀራ ይስጥህ/ሽ ይላሉ ። ለምን በእሱ ላይ አትሰራም ? እኔም ሀሳባቸውን ተቀብዬ በእንጀራ ላይ ለመስራት ተስማማሁ ።
ከጥናቱ ምን አገኘህ ?
እንጀራ ብዙ ችግሮች አሉት ። አንደኛውና ዋናው ቶሎ ይሻግታል ። ሌላው ደግሞ ብክነት ነው ። ይሄ በየቤቱ ያለ ችግር ነው ። ትምህርቱን የምንማረው ከውጭ ነው ። እነሱ ምግቦቻቸው ሳይበላሹ እንዲቆዩ ነው ። ይህ ዘዴ ማንኛውም ኬሚካል መጠኑን ከጠበቅህ መርዛማ ሳይሆንና ሳይበላሽ መቆየት ይችላል የሚል ነው ። ማንኛውም ነገር መጠኑ ከበዛ ውሃም ሆነ ስር ይበላሻል መርዝ ነው ። እነሱ ዳቦ ሳይበላሽ ብዙ ጊዜ እንዲያቆይ የሚያደርጉት ኬሚካሎችን መጥነው በመጨመር ነው ።
ለመሆኑ እንጀራ እንዲሻግት የሚያደርገው ምንድነው ?
እንጀራን የሚያሻግተው ፈንገስ ወይም ሞልድ ነው ። መጠኑን ጠብቀን ያንን ፈንገስ የሚያጠፋ ኬሚካል ብንጨምርበት እንጀራውን ሳይበላሽ ሊቆይ ይችላል ። እነሱ ዳቦ ሳይበላሽ የሚያቆዩትን በእንጀራ ላይ ሞክረነው እንጀራ ሳይበላሽ ከሶስት ቀን እስከ 10 ቀን እንዲቆይ ማድረግ ችለናል ። ትልቁን ውጤት ያመጣው ቤንዞይክ አሲድ ይባላል ። አንድ ነገር የአሲድነቱ መጠን ከፍ ቢል ጥቃቃን ህዋሳት ማደግ አይችሉም ። እንጀራ በተፈጥሮው ይኮመጥጣል ። እንዲኮመጥጥ የሚያደርጉት ደግሞ አሲዶች ናቸው ። ዱቄቱ በሚቦካበት ሂደት የሚፈጠሩ አሲዶች አሉ ። የእነዚህ አሲዶች መፈጠር ወይም የእንጀራ መኮምጠጥ የሚጠቅመን ነገር አለው ። ባክቴሪያ አያድግበትም ፈንገስ ብቻ ነው ያንን አሲድነት ተቋቁሞ ሊያድግ የሚችለው ። የጨጓራ ህመም ያለበት ሰው አፍለኛ እንጀራ እንዲበላ የሚመከረው አሲድ ከመፈጠሩ በፊት ስለሚጋገር ነው ። አፍለኛ እንጀራ ሲበላ አይኮመጥጥም ይጣፍጣል ። የሚጣፍጠው እንጀራው ሲጋገር የተፈጠረው ስር በመሆኑ ነው ።
ውጤቱን ያገኛችሁት እንዴት ነው ?
ኬሚካሉ የሚጨመረው ዱቄቱ ሲቦካ ነው ? ወይስ ሊጡ ሲጋገር ? በአገራችን አንድ ነገር ሲሰራ ዳቦ ሲጋገርም ሆነ ጠላ ሲጠመቅ ወጥ ሲሰራም ሆነ እንጀራ ሲጋገር መጨመር ያለባቸውን ነገሮች ይህን ያህል መጠን ያለው ጨው ስር በርበሬ መጠኑን ወይም ልኬቱን የሚወስን ህግ የለም ። ህብረተሰቡ የሚጠቀመው በልምድ ነው ። አሁን ግን ለሁሉም ነገር መጠን እንዲወጣ ከኢትዮጵያ ጥራትና ደረጃዎች ባለስልጣን ጋር እየሰራን ነው ። እኛ የተጠቀምነው የአሜሪካን የምግብና መጠጥ ቁጥጥር ባለስልጣን የፈቀደውን መጠን ነው ። ቡኮው አብቅቶ ሊጡ ሊጋገር ሲል የተፈቀደው ኬሚካል መጠን ይጨመራል ። ከዚያ በኋላ ያደረግነው ነገር ኬሚካል የተጨመረበትን እንጀራና ኬሚካል ሳይጨመርበት የተጋገረውን ማወዳደር ነው ። ኬሚካል ያልተጨመረበት እንጀራ እንደተለመደው ሳይሻግት ሶስት ቀን ሲቆይ ኬሚካል የተጨመረበት ግን ሳይሻግትና ለምለም እንደሆነ 10 ቀናት ቆይቷል ። በቡኮው ሂደት ወቅት ኬሚካሉ ቢጨመር እህሉ እንዲቦካ የሚያደርጉትን ጥቃቅን ኦርጋኒዚሞች ይገድላቸዋል ። ስለዚህ እንጀራን እንጀራ የሚያደርጉት ነገሮች አይኖሩትም ማለት ነው ።
በአገራችን የሚደረጉ የምርምር ውጤቶች ብዙውን ጊዜ ተግባራዊ ሆነው የህብረተሰቡን ህይወት ሲለውጡ አይታይምና የእናንተ የጥናት ውጤት ይህ እድል እንዳይገጥመው ምን እየሰራችሁ ነው ?
የእንጀራ ፋብሪካ ከፍተው ወደ ውጭ የሚልኩ እንደማማ እንጀራ ያሉ ድርጅቶችን ለማነጋገር ሞክረናል ። ነገር ግን ጥሩ ምላሽ አላገኘንም ። ብዙ ጊዜ ዩኒቨርሲቲዎች የሚያደርጉት ምርምሮች ወደ ህብረተሰቡ አይወርዱም መደርደሪያ ላይ ነው የሚቀሩት ። ምርምሮቹን ተቀብለው ስራ ላይ የሚያውሏቸው ድርጅቶች የሉም ። በአንጻሩ ግን በውጭ አገራት ምርምሮች የሚካሄዱት ኩባንያዎች ገንዘብ መድበው ስለሆነ የጥናቱ ውጤት ይፋ ሲደረግ በባለቤትነት ይረከቡታል ። በአገራችን ሳይንቲስቶችንና ባለሃብቶችን ለማገናኘት ጥረት ይደረጋል ። ነገር ግን ይህን ነው የሚባል የተገኘ ውጤት የለም ።
የጥናታችሁን ውጤት ህብረተሰቡ እንዲያውቀው የማስተዋወቅ ስራ ሰርታችኋል ?
ብዙ አልሄድንበትም እንጂ በተለያዩ መንገዶች ለማስተዋወቅ ሞክረን ነበር ። ችግሩ ምን መሰለህ ? ሰው ኬሚካል ሲባል ይፈራል ። የኬሚካል ውህድ ያልሆነ ነገር የለም ። ውሃም የሃይድሮጅንና የኦክሲጅን ውሁድ ነው ። በሰው ዘንድ ኬሚካል መጥፎ ነው የሚለው ግንዛቤ እንደ አንድ ችግር ሊወሰድ ይችላል ። ሌላው ችግር ደግሞ ኬሚካሎችን ከውጭ አስመጥቶ እናቶች በየቤታቸው እንዲጠቀሙበት ማድረግም ቀላል አይደለም ።
በዚህ አይነት የእናንተም ጥናት የመደርደሪያ ጌጥ ከመሆን አልዳነም ማለት ነው ?
እንደዚያ እንዳይሆን ፊታችንን ወደ ሌላ ዘዴ እያዞርን ነው ። ሰው ኬሚካል የሚለውን ቃል ስለፈራ ፋብሪካ የሚመረቱትትን ሰው ሰራሽ ኬሚካሎች ትተን ቡኮው ራሱ በተፈጥሯዊ ሂደት እንጀራ እንዳይሻግት የሚያደርጉትን ኬሚካሎች እንዲፈጥር ለማድረግ እየሰራን ነው ። እስካሁን በእንጀራ ላይ የተሰራ ነገር ስለሌለ የሰው ፍራቻ ራሱ መነሻ ሀሳብ ሆኖን እየሰራንባት ነው ውጤትም እያገኘንበት ነው ። እንጀራ ቶሎ እንዳይሻግት ማድረግ ሌላም ጥቅም አለው ። በምግብ ሰብል ራስን መቻል በስተቀር ምንም የለውም የሚሉ ሰዎች አሉ ።
ይሄ ምን ያህል እዉነት ነው ?
እኔ ለዚህ ሀሳብ ያለኝ ምላሽ ከተባለው በተቃራኒ ነው ። እኔ እንዲያውም ለጤፍና ለእንጀራ መወደድ ምክንያቱ እንጀራ ስላለው ጥቅም በውጪው አገራት የሚሰሩት ከፍተኛ ጥናቶች ናቸው የሚል ሀሳብ አለኝ ። ከተገኙ ውጤቶች አንዱ እንጀራ ግሉትን የለውም ። ከግሉትን ነጻ ነው ። ግሉትን ዳቦ ውስጥ የሚገኝ ፕሮቲን ሲሆን ዳቦው ኩፍ እንዳለ ይዞት የሚቆይ ነው ። በእኛ አገር ውስጥ የለም እንጂ በአውሮፓና አሜሪካ ብዙ ሰዎች ለግሉትን ኬሚካል አለርጂ ናቸው ግሉትን ኢንቶለራንት ይባላሉ ። ስለዚህ እነዚህ ሰዎች ዳቦ ከበሉ ሆዳቸውን ያማቸዋል ብዙ ችግሮችም ይደርስባቸዋል ። አሁን በውጭ አገር የተደረጉ ጥናቶች የሚያመለክቱትና ኦንላይን የሚሸጠው እንጀራ ግሉትን የለውም ። ዳቦ ውስጥ የሚገኘው ግሉትን ጤፍ ውስጥ የለም ። ስለዚህ ግሉትን አልባነቱ እንጀራን በአለም አቀፍ ደረጃ ተወዳጅ አድርጐታል ።
ከዚህም በተጨማሪ በሌሎች የእህል ዘሮች ውስጥ የማይገኝ ጤፍ ውስጥ ብቻ የሚገኝ ላይሰን የሚባል አሚኖ አሲድ አለ ጤፍ ከሌሎች እህሎች ጋር ሲነጻጸር እንደተባለው በካልሲየምና አይረንም የበለጸገ ነው ። ከዚህ ውጭ ደግሞ ፋይበር አለው ። እንጀራ በልተህ ጥግብ ትላለህ ። ሌላ ተጨማሪ ምግብ ሳትፈልግ ሰውነትህን መቆጣጠር ትችላለህ ። አሜሪካኖችና አውሮፓውያን ብዙ ተጨማሪ ምግብ እየበሉ ከመጠን በላይ እየወፈሩ ነው ። ስለዚህ ፋይበር ያለውን እንጀራ ሲበሉ ስለሚጠግቡ ተጨማሪ ምግብ አይፈልጉም ። እንጀራ የደም ማጣራትም ተግባር አለው ። ደም ካልተጣራ ለፊንጢጣና ለተለያዩ ካንሰሮች ያጋልጣል ። የእንጀራ ፋይበር ጥቅም ከካንሰር ይታደጋል ። ውጭ አገር ባሉ የኢትዮጵያውያን ሬስቶራንቶች ኢትዮጵያውያን ብቻ አይደሉም የሚመገቡት ። በርካታ የውጭ አገር ዜጐችም ሲመገቡ ይታያሉ ።
እንጀራ ሳይቦካ ነው መጋገር ያለበት የሚል ነገር አለ ።
መቡካትና አፍለኛ መሆኑ ልዩነት አለው ?
በቅርቡ አሜሪካ ፔንስቴት ዩኒቨርሲቲ ነበርኩ ። እዚያ ትልቅ የእንጀራ ፕሮጀክት እየተሰራ ነው ። እኔም የዚያ ፕሮጀክት አባል ነኝ ። ኑትራ አፍሪካ ፉድ ፕሮሰሲንግ የሚባል ኩባንያ በደብረዘይት ተቋቁሟል ። የኩባንያው አላማ እንጀራ አምርቶ ለውጭ ገበያ ማቅረብ ነው ። እዚህ የሚበላው አይነት እንጀራ አሜሪካ መድረስ አለበት ። እንዲህ ለማድረግ የእንጀራ የቡኮ ሂደት በጣም ከባድ ነው ። እንዲቦካ የሚያደርገው ማይክሮ ኦርጋኒዝም ከአካባቢ ሁኔታ አንጻር ይለዋወጣል ። ስለዚህ እዚህ የምናገኘውን የቡኮ አይነት እዚያ አናገኝም ። በአገራችን የዳቦ እርሾ አለ ። እርሾ ማለት ማይክሮ ኦርጋኒዝሞቹ ደርቀውና ታሽገው ማለት ነው ። በእኛ አገር ግን እንዲህ አይነት ባህል ወይም የእንጀራ እርሾ የለም ። ዱቄቱ የሚቦካው ቀደም ሲል እንጀራ ሲጋገር መጨረሻ ላይ ትንሽ ሊጥ በማስቀረት ነው ።
አዲስ እንጀራ ጋጋሪ ከጐረቤት እርሾ ተበድራ ነው የምታቦካው ። በመሆኑም ቡኮውና እንጀራው እንደ ሴቷ ባልትና ከቤትቤት ይለያያል ። ስለዚህ እንጀራን በፋብሪካ ደረጃ ለመጋገር ይህን ነገር መቀየር ያስፈልጋል ። እንጀራ የራሱ እርሾ ያስፈልገዋል ። ይህን ለማድረግ ደግሞ የእርሾ ማይክሮ ኦርጋኒዝም እነማን ናቸው ብሎ ለይቶ ማወቅ ያስፈልጋል ። እነሱን ከለየን አሳድገን የእንጀራ እርሾ ማዘጋጀት እንችላለን ። እንጀራ እርሾ ካለው እዚህና እዚያ የሚጋገረው እንጀራ ተመሳሳይ ይሆናል ። ስለዚህ ይህ ኩባንያ እንጀራን ለውጭ ገበያ ለማቅረብ በሳይንሳዊ መንገድ ስለ እርሾ ይዘት ለይቶ ማወቅ አለበት ። እንጀራ በአሜሪካ በሚፈለገው ሁኔታ እየተጋገረ አይደለም ። ኒውዮርክ ሄጄ ነበር ። እዚያ እንጀራ ለመጋገር አምቦ ውሃ ይጨምሩበታል ።

አምቦ ውሃ ማለት ካንቦርዳይ ኦክሳይድ ማለት ነው ። ሊጡ ውስጥ ካርቦንዳይ ኦክሳይድ ይጨምሩበታል ። ካርቦንዳይ ኦክሳይዱ እሳት ሲያገኘው ትሽሽሽ ! እያለ እየተንጣጣ ይወጣል ። ሊጡ ሲኩረፈረፍ ይታያል ። ጋገሪዋ/ው ምጣድ ላይ ሲያዞር ካርቦንዳይኦክሳይዱ ቷቷ ! እያለ ይወጣና አይን ይፈጥራል ። አይን ባያወጣስ ? ከእንጀራ ሊቲ አንዱ አይኑ ነው ። እንጀራ የሚወጣበትን ወጥ መያዝና ማርጠብ አለበት ። ድፍን ካለ ወይም አይን ከሌለው ወጥ ስለማይዝ ለመብላት አመቺ አይደለም ። ስለዚህ አይን እንዲያወጣ የራሳቸውን ዘዴ እየተጠቀሙ ነው ። እኛ ጥሩ እንጀራ የሚባለው በስኩዌር ሳንቲሜትር ስንት አይን ያለው ነው የሚለው ደረጃ ላይ ደርሰናል ። የእንጀራው ምስል በሚያጐላ መነጽር እየታየ አይኑ ይቆጠርና ትክክለኛ እንጀራ የሚባለው በሜትር ስኩዌር ከዚህ እስከዚህ አይን ያለው ነው ይባላል ። በእኛ አገር ግን ምንም የሚታወቅ ነገር የለም ።
ጥሩ የሚባለው እንጀራም ውፍረትና ክብደቱም በመጠን መወሰን አለበት ።
እንጀራ ሌላ ሊቲ አለው ?
የእንጀራ ሌላው ሊቲ መኮምጠጡ ነው ። መኮምጠጡ ለምን ተፈለገ የሚለው ሳይንሳዊ መሰረት አለው ። እኛ እንጀራን የምንበላው በወጥ ነው ። የኮመጠጠ እንጀራ በወጥ ሲበላ ይጣፍጣል ። የወጡን ጣእም እየቀመስን ያለው በኮመጠጠ እንጀራ ላይ ነው ። አፍለኛ እንጀራ የሚበላ ሰው አልጣፈጠኝም ስር ስር አለኝ የሚለው ለዚህ ነው ። እንዲጣፍጥ የሚያደርገው አሲድ ጠፍቷል ማለት ነው ። መኮምጠጡ ዋነኛው የእንጀራ ሊቲ ነው ። የሚኮመጥጠው ደግሞ በተለያዩ አሲዶች አማካይነት ነው ። ከሚቦካ ነገር ከሊጥም ሆነ አይብ የተለያየ የመኮምጠጥ ሊቲ ነው የምናገኘው ። ይህ ደግሞ የእኛ ስራ ሳይሆን እንዳለ የማይክሮ ኦርጋኒዝሞቹ ነው ። የወጣቱ ምሁር የምርምር ውጤት መደርደሪያ ላይ አልቀረም ።
መኖሪያቸውን በውጭ ያደረጉት አቶ ሲሳይ ሽመልስና ባልደረቦቻቸው በ50 ሚሊዮን ብር በቢሾፍቱ ከተማ ዘመናዊ የእንጀራ ማምረቻ ፋብሪካ ማቋቋማቸው ታውቋል ። አቶ አሻግሬም የዚሁ ድርጅት አባል ነው ። ፋብሪካው በሰአት 50ሺህ በቀን አንድ ሚሊዮን እንጀራ እንደሚያመርት ተጠቁሟል ። በእንጀራ ጋገራ የተሰማሩ 300 ያህል ሴቶች ስልጠና ከተሰጣቸው በኋላ የፋብሪካው የሽያጭ ወኪሎች እንደሚሆኑ አቶ ሲሳይ ተናግረዋል ። የኑትራ አፍሪካን ምጣድ ዲዛይን የሰራው ሚካኤል ማ ይባላል ። ማ በምእራቡ አለም ኢንቴል የሚል አርማ የያዙ የተለያዩ የኮምፒውተር እቃዎችን ዲዛይን በመስራት ይታወቃል ። ይህ ብቻ አይደለም ። እንደ ቢል ጌትስ ያሉ የአለማችን ቱጃሮች የሚያሽከረክሯቸውን ውድ መኪኖች ዲዛይን ከሌሎች ጋር በመተባበር የሰራ ድንቅ የፈጠራ ባለቤት ነው ። በቅርቡ የመርሰዲስ ኩባንያ ያመረታት ድንቅ መኪናም ማ ሚካኤል የፈጠራት መሆኑ ተገልጿል ።
