ግዙፉ ሜላንዥ ኮፊ ሮስተር የቡና ማቀነባበሪያ ስራ ጀመረ ።
ጥሬውን ወደ ውጭ በሚላከው ቡናችን ላይ እሴት በመጨመር ቆልቶ ፈጭቶና አሽጐ ለአገር ውስጥና ለውጭ ገበያ ግዙፉ የሚያቀርበው ሜላንዥ ኮፊ ሮስተር ፋብሪካ ሰሞኑን ስራ ጀመረ ።
መገናኛ አካባቢ የተተከለው ፋብሪካ ከትናንት በስቲያ የተመረቀ ሲሆን ቱርክ ሰራሽ የ2019 ሞዴልና የረቀቀ ዘመናዊ ዲጂታል ቴክኖሎጂ የተገጠመለት እጅግ ዘመናዊ ፋብሪካ መሆኑን ባለቤቱ አቶ ሰለሞን ካሳ በምረቃው ወቅት ባረጉት ንግግር ገልጸዋል ።
በትውልድ ኢትዮጵያዊ በዜግነት ሆላንዳዊ በሆኑት በአቶ ሰለሞን ካሳ ሃይሌና በወ/ሮ ሙሉ ለገሰ ባለቤትነት የተገነባው ሜላንዥ ኮፊ ሮስተር ከፍተኛ መእዋለ ንዋይ የፈሰሰበት ግዙፍ ፋብሪካ መሆኑ ታውቋል ። ፋብሪካው በሰአት 720 ኪ.ግ በቀን 7500 ኪ.ግ በሳምንት 52500 ኪግ በወር 210ሺህ ኪ.ግ ቡና ቆልቶ ፈጭቶና አሽጐ ለገበያ እንደሚያቀርብ ታውቋል ።
የቡና ማቀነባበሪያ ማሽኖቹን ልዩ የሚያደርጋቸው የቡና መቁያው ማሽን ሆት ኤር የተባለ አዲስ ቴክኖሎጂ የተገጠመለትና የአየር ብክለትን ለመቆጣጠር አፍተር በርነር የተሰኘ ዘመናዊ ቴክኖሎጂ ያለው ሲሆን በማቀነባበሩ ሂደት ወቅት ምንም አይነት የእጅ ንክኪ ሳይኖር ከአረንጓዴ ቡና እስከሚቆላ ድረስ በተገጠሙለት የማሽኖቹ የትራንስፖርት ማመላለሻ እየተጓዘ ጥራቱን በጠበቀ ናይትሮጂን ጋዝ ታሽጐ ወደሚፈለጉት ቋቶች ውስጥ እንደሚገባ አቶ ሰለሞን አብራርተዋል ።
የፋብሪካው የማሸጊያ ማሽን በደቂቃ 100 የተቆላና የተፈጨ ቡናን በተለያየ መጠን የሚያሽግ ሲሆን ቡናን አቀነባብሮ ለውጭ ገበያ በማቅረብ ሂደት ውስጥ ምንም አይነት የአቅርቦት እጥረት እንዳይፈጠር እንደሚተጋ ኢንቨስተሩ ተናግረዋል ።
ፋብሪካው እጅግ ዘመናዊ የቡና ማሽኖችን በመትከል በአለም አቀፍ ደረጀ ጥራቱን የጠበቀ የአገራችንን ቡና ቆልቶ ፈጭቶና አሽጐ ለሀገር ውስጥና ለአለም አቀፍ ገበያ ያቀርባል ያሉት ባለቤቱ ፋብሪካው በአሁኑ ወቅት ለ35 ያህል ዜጐች የስራ እድል መፍጠሩን ገልጸዋል ።
ወደ ከተማ የሚመጡ ቱሪስቶች ቡናችንን የሚቀምሱበት ላቦራቶሪ ካፌ አለን ያሉት ባለቤቱ አቶ ሰለሞን ካሳ ቱሪስቶች በፈለጉት አይነትና መጠን ቡናችንን በውጭ ምንዛሪ ገዝተው የሚሄዱበት የገበያ ስርአት መዘርጋታቸውንም ተናግረዋል ።


