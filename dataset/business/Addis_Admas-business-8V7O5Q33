የቀነኒሳ ባለ ብዙ ሚሊዮን ብር ኢንቨስትመንት ።
በአፍሪካ ተወዳዳሪ የሌለው የአትሌቲክ መንደር ።
አዲስ አበባ በጉም የተሸፈነችበት እለት ነበር ያለፈው ማክሰኞ ። ከአምስቱ የመዲናዋ መውጫ በሮች አንዱ ወደሆነው የሰሜን አቅጣጫ አመራሁ ። የሱሉልታ ተራራ አናት በጉም በመሸፈኑ በሶስት እና በአራት ሜትር ሰው ለመተያየት ችግር ነበር ። ተራራውን እየወረድን ስንሄድ ጉሙ እየሳሳ ሄዶ መታጠፊያ የሚባለው አካባቢ ስንደርስ ከነአካቴው ጠፋ ።
ሱሉልታ ከተማ ለመድረስ 10 ኪ.ሜ ያህል ሲቀረኝ የታክሲው ረዳት መኪናውን አስቁሞ ደርሰዋል ብሎ አስወረደኝ ። ከዚያም በቀኝም በግራም በእጁ እያመለከተኝ የእሱ ነው ብሎኝ ጉዞውን ቀጠለ ። እኔም የተወሰኑ ሜትሮች ከተጓዝኩ በኋላ ከባለ አንድ ፎቅ ዘመናዊ ሆቴል ሰፊ መመገቢያ አጠገብ ቀነኒሳ ሪዞርት የሚል አየሁና ለጥበቃ ሰራተኛው የመጣሁበትን ጉዳይ ነገርኩት ። ጥበቃው ከሜዳው ውስጥ ወደሚመጡ ሁለት ሰዎች እያመለከተ ለእነሱ ንገር ይጠሩልሃል አለኝ ። እኔም እንደተባልኩት አደረግሁና አስጐብኝዬ አቶ ቱሉ እስኪመጡ ወደ ሆቴሉ አመራሁ ።
ከጥቂት ቆይታ በኋላ አቶ ቱሉ መጡና የመጣሁበትን ጉዳይ ነግሬያቸው ጉብኝቴን ጀመርኩ ። ከወደሰሜን በኩል የእግር ስ ሜዳው አርቴፊሻል ሳር ለብሷል ። አረንጓዴነቱ በጣም ያምራል ። አውሮፓ እንጂ በአዲስ አበባ ዙሪያ በገጠሪቱ የኦሮሚያ ልዩ ዞን ውስጥ መሆንዎን ይረሳሉ ። ይህ ብቻ አይደለም ። በስ ሜዳው ዙሪያ የተነጠፈውን የመሮጫ ትራክ ሲመለከቱ ቀለሙ ቀይ ከመሆኑ በስተቀር ሰሞኑን 14ኛው የአለም አትሌቲክ ውድድር የተካሄደበትን የሞስኮ ሉዝንስኪ ስታዲየም ያስታውሰናል ። ከስታዲየሙ ግራና ቀኝ የርዝመት ዝላይ የምድር ዝላይ የመሰናክል መሮጫ .ተገንብቷል ።
የስታዲየሙ ካታንጋ መቀመጫ የአፈር መደብ ሳር እየተተከለበት ነው ። በትይዩው ደግሞ ክቡር ትሪቡን ለመስራት የአፈር ቁፋሮ ተጀምሯል ። ከ ካታንጋ በስተሰሜን ምእራብ ብዙ ክፍሎች ያሉት የመጸዳጃና የሻወር ክፍሎች ተዘጋጅተው ፊኒሺንግ ነው የቀረው ። ክረምቱ እንደወጣ አለም አቀፍ ደረጃ ያሟላ የመዋኛ ገንዳም ይገነባል ። የሚያጠግብ እንጀራ እንዲሉ የቀነኒሳ በቀለ የአትሌቲክስ መንደር ስራ ሲጠናቀቅ ምን ሊመስል እንደሚችልና እንዴት እንደሚያምር ከወዲሁ መገመት አያቅትም ።
የክብር ትሪቡኑ ይሰራበታል ከተባለው ስፍራ ጀርባ በጣም ብዙ ርቀት ከተጓዝን በኋላ የስፖርት መንደሩን ከሌላ የሚለይ የሽቦ አጥር እናገኛለን ። አጥሩን አልፈን ስንጓዝ እሳት ማንደጃ ያለው ሰፊ የጋራ ባርና ሬስቶራንት ዘመናዊ ኪችንና ላውንደሪ ያላቸው አምስት ዘመናዊ የእንግዳ ማረፊያ ቪላዎች እናገኛለን ። ክፍሎቹ ቲቪ ቁም ሳጥን ወንበርና ጠረጴዛ ሻወር ቤትና መጸዳጃ .አላቸው ። ከቪላው አረንጓዴ ስፍራ አለፍ ብሎ ሌላ የሽቦ አጥር ታጥሯል ። ከአጥሩ ማዶ የማጠናቀቂያ ስራ የቀረው ባለ ሶስት ፎቅ ዘመናዊ የእንግዶች ማረፊያ ህንጻ ይታያል ። ከ80 በላይ ክፍሎች አሉት የተባለው ይህ ህንጻ በኮንትራክተሩ ድክመት ባይሆን ኖሮ እስካሁን ማለቅ ነበረበት ብለዋል አስጐብኚዬ አቶ ቱሉ ።
የታዋቂው አትሌት የቀነኒሳ የሱሉልታ ኢንቨስትመንት በዚህ ብቻ አያበቃም ። እስካሁን ያየነው ከመንገዱ በስተቀኝ ጠርዝ ያለውን ነው ። ከመንገዱ በስተግራ ጠርዝ ያለውንና ከ3ሺህ ካ.ሜ በላይ ያረፈውን ደግሞ እንቃኝ ።
ቀነኒሳ ሪዞርት ይላል ባለ አንድ ፎቅ ዘመናዊ ሆቴል መግቢያ በር ላይ የተተከለው ማስታወቂያ ። ወጪና ገቢ መኪኖችን በደንብ እንዲያስተላልፍ የተሰራውን ሰፊ በር አልፈው አስፋልቱን ተከትለው ሲሄዱ ወደ ሆቴሉ ይደርሳሉ ። ስላልተመረቀ ብዙ ሰው አላወቀም እንጂ የሪዞርቱ ግንባታ አልቆ ስራ ከጀመረ ሰነባብቷል ስምንት ያህል ወራት ተቆጥረዋል ። ሪዞርቱ ዘመናዊ ከመሆኑም በላይ ሰፊ ሎቢ ባር ሬስቶራንትና ካፌም አለው ። ትኩስ ነገርም ይገኛል ። የገረመኝ ነገር የምግቦቹ ዋጋ ነው ። የአዲስ አበባ ሬስቶራንቶች ከሚያስከፍሉት ዋጋ አይበልጥም ። ቁርስ እንደየአይነቱ ሰላጣና አትክልት በ30 ብር ገደማ ምሳና እራት ከ43 እስከ 52 ብር ይገኛል ። ትልቁ ዋጋ 65 ብር ነው ።
ሎቢ ባሩን አልፈው ሲዘልቁ እንግዳ መቀበያውና ከፊት ለፊት ደግሞ ሰፊ አዳራሽ ያገኛሉ ። አንደኛ ፎቅ ያሉት የተለያየ መጠንና ዋጋ ያላቸው 17 መኝታ ክፍሎች ናቸው ። 800 ብር የሚከፈልበት ትልቁና ሰፊው ክፍል ከአልጋና ቢፌው በተጨማሪ ሁለት ወንበርና ጠረጴዛ ስልክ ቲቪ ቁምሳጥን የገንዳ መታጠቢያና ሽንት ቤት አለው ። ባለ 500 ብር ክፍሎች ደግሞ ትልቁ ክፍል ያሉት ነገሮች የተሟሉላቸው ሲሆን መታጠቢያው ገንዳ ሳይሆን የቁም ሻወር ነው ።
ከዋናው በር በስተቀኝ ራቅ ብሎ ከቀርከሃ የተሰራ ትልቅ ጐጆ ቤት አለ ባህላዊ የምግብ አዳራሽ ነው ። አዳራሹ መሃል ላይ ዘመናዊ መጠጥ ለሚፈልጉ ባር አለ ። ጠጅና ሌሎች ባህላዊ መጠጦችም አሉ ። አዳራሹ በተለያዩ ስእሎችና ጌጣጌጦች አምሯል ። ንጹህ አየር እየሳቡ መዝናናት ለሚፈልጉ ሰዎች ከአዳራሹ ውጪ ዙሪያውን ሰፊ ስፍራ አለ ። ከፊትለፊት አነስ አነስ ያሉ ስድሰት ጐጆ ቤቶች አሉ ። ከአዳራሹ በስተቀኝ በኩል አግድም የተሰራ ቤት አለ ስጋ ቤት ኪችን ላውንደሪ ግምጃ ቤት ይዟል ። በጀርባው ደግሞ ሽንት ቤትና የሰራተኞች ሻወር አለ ። ከዚህ ቤት ራቅ ብሎ የተለያየ ዘመናዊ የህጻናት መጫወቻ የተተከለበት ስፍራ ሲኖር ግቢው በሞላ አረንጓዴ ሳር ለብሷል ።
ከጓደኞቹና ከቤተሰቡ ጋር እንዴት እንደሆነ አላውቅም እንጂ ቁጥብ ነው ብዙ ጊዜ ፈገግታ አያሳይም ። ነገር ግን ሀሳቡን በትክክል መግለጽ ይችላል-የኦሎምፒክና የአለም ሻምፒዮና የ10 እና 5ሺህ ሜትሮች ሪከርድ ባለቤት ጀግናው አትሌት ቀነኒሳ በቀለ ።
ቀነኒሳ ወደ ቢዝነስ የገባው ከአራትና ከአምስት አመት በፊት እንደሆነ ይናገራል ። በተወለድኩበት በቆጂ ከተማ ሬስቶራንትና የተወሰኑ መኝታ ክፍሎች ያሉት የተለያዩ አገልግሎቶች የሚሰጥ አነስተኛ ሆቴል ሰርቻለሁ ። በአሰላ ከተማም ሱቆች ሬስቶራንትና ባር ያለው መጠነኛ ቤት ሰርቻለሁ ። ሱሉልታ የአትሌቲክስ መንደር መስሪያ ቦታ ወስጄ እየተንቀሳቀስኩ ነው ።
ለምንድነው የአትሌቲክስ መንደሩ ግንባታ የዘገየው ?
የአትሌቲክስ መንደር ግንባታ ፕሮጀክት በጣም ሰፊ ነው እንዲህ በአጭር ጊዜ የሚያልቅ አይደለም ። የእኛ አገር ባንኮች ድጋፍ የሚሰጡት ከተማ ውስጥ ነው እንጂ ወጣ ብለው በጋራ መስራት አልለመዱም ። ይህም ፕሮጀክቱን ከባድ ያደርገዋል ። ብዙ ፋይናንስ ስለሚጨርስ በራስ ብቻ በአጭር ጊዜ ለመጨረስ ይከብዳል ። አሁን ጥሩ ደረጃ ላይ ነው ያለው እኔ በምፈልገው መልኩ ተሰርቶ ካለቀ ሁሉንም ስፖርት ያካተተ በአፍሪካ የመጀመርያው የአትሌቲክ መንደር ይሆናል ።
ብቻህን መስራት ከከበደህ እንዴት ነው ለማጠናቀቅ ያሰብከው ?
ብዙ ሚሊየን ብር ባፈስም ያንን ፕሮጀክት ብቻውን ይጨርሳል ተብሎ መታሰብ የለበትም ። ይህ የስፖርት መንደር የአገር ቅርስ ነው ባንክ ገብቶበት መስራት አለበት ። ማንኛውንም ፕሮጀክት በራሱ ብር ብቻ የሰራ የለም የተወሰነ ያህል ከግለሰቡ ወይም ከድርጅቱ አብዛኛው ደግሞ ከባንክ በሚገኝ ብድር ነው ። ስለዚህ ያለው ነው የሌለው ነው ተብሎ መታየት የለበትም ። ሚሊየነርም ቢሆን ከባንክ ጋር አብሮ ነው የሚሰራው ። እኔ ብዙ ብር አውጥቻለሁ አሁን ደግሞ ፕሮጀክቱን ለፍጻሜ ለማብቃት አብረውኝ የሚሰሩ ባንኮች መኖር አለባቸው እላለሁ ። ምክንያቱም ይሄ ስፖርት ነው ስፖርት ደግሞ መሰረተ ልማት ነው ። ይህ የስፖርት ማዘውተሪያ ተሰራ ማለት ለአገር የሚጠቅሙና የአገራቸውን ስም በአደባባይ የሚያስጠሩ ምርጥና ብቁ ስፖርተኞች ይፈልቁበታል ማለት ነው ። ከዚህ አንጻር ነው መታየት ያለበት ።
አትሌቲክ መንደሩ ምን ምን ይዟል ?
መሰረታዊ የሚባሉ የስፖርት ነገሮች በሙሉ አሉት ። ባስኬትቦል ዋና የተለያዩ የሩጫ አይነቶች ጐልፍ የሜዳ ቴኒስ መጫወቻ የልጆች መጫወቻ ደረጃውን የጠበቀ ሆቴል አካትቷል ።
እንዴት ነው በአፍሪካ ደረጃ ያወዳደርከው ?
እኔ እንግዲህ በአፍሪካ ውስጥ በመንግስት ደረጃ ካልሆነ በስተቀር በግለሰብ ደረጃ በስፖርተኛ የተሰራ የለም አላየሁም ። የዚህን አይነት የአትሌቲክ መንደር በአፍሪካ ቀርቶ በአለምም በኦሎምፒክ ነው እንጂ በአንድ ስፖርተኛ የተሰራ የለም ። በሌላ ኢንቨስትመንት ሊሳተፉ ይችላሉ እንጂ እንዲህ ለትውልድ በሚተላለፍ የስፖርት መንደር በአለም ላይ ኢንቨስት ያደረገ ማንም የለም ። ምናልባት በመንግስት ደረጃ መጠነኛ የስፖርት ማእከላት ሊኖሩ ይችላሉ ።
ይህን የመሰለ ማእከል የመገንባት ሀሳብ ከየት መጣ ?
በአፍሪካ ለመወዳደር ፈልጌ ሳይሆን በአለም ላይ በአውሮፓና በአሜሪካ ስዘዋወር ሆቴል ያለው ብዙ የስፖርቶች አይነት ማስተናገድ የሚችል የስፖርት ማዘውተሪያ ቦታዎች በማየት ነው እዚህ ውስጥ የገባሁት ።
በዚህ ቦታ የተለያዩ ስፖርተኞች ሊሰሩ ይችላሉ ። ለስፖርተኛ ብቻ ሳይሆን ማንኛውም ሰው በሳምንት መጨረሻ ስፖርት እየሰራ የሚዝናናበት ቦታ በአገራችን ብዙም አልተለመደም ። ስፖርት በሁሉም የእድሜ ክልል ላለ ሰው አስፈላጊ ስለሆነ የሚቆም አይደለም ከትውልድ ትውልድ እየተቀጣጠለ የሚሄድ ነው ። በሁሉም የእድሜ ክልል ያሉትን ማሳተፍ በጣም ተመራጭ ያደርገዋል ። እነዚህንና ሌሎችንም ነገሮች በማሰብ ነው ወደዚህ ኢንቨስትመንት የገባሁት ።
አሁን ኮ በየክልሉ ብዙ ስታዲየሞች መሰራት ጀምረዋል ?
በሌላ አገር በስፖርት ላይ የሚታየው ነገር በእኛ አገር የለም ። አውሮፓ ለውድድር በምሄድባቸው የተለያዩ አገራት መሮጫ ትራክ በየቀበሌው አለ ማለት ይቻላል ። በውጪው አለም የእግር ስ መጫወቻና መሮጫ ሜዳ በቅርብ ርቀት ይገኛሉ ። በእኛ አገር ገና አሁን ነው እየተንቀሳቀሱ ያሉት እንጂ ከአመት በፊት በኢትዮጵያ ውስጥ አንድ የመሮጫ ትራክ ነበር ያለው ። ይህ ደግሞ ለሁሉም በቂ አይደለም ። ከሁለት ሚሊዮን በላይ ሰው ለሚኖርባት አዲስ አበባ ከአራት በላይ የስፖርት ማዘውተሪያ ቦታ ሊኖራት ይገባል ። ያለበለዚያ ጥቂት ሰዎች ብቻ ናቸው መጠቀም የሚችሉት ። ብዙ ሰው የሚጠቀምበት ከሆነ የስፖርት ማዘውተሪያው ስፍራ ቶሎ ሊበላሽ ቶሎ ሊያረጅ ይችላል ።
አንድ ሰው በግልም ሆነ በቡድን በሱሉልታው የስፖርት ማዘውተሪያ ለመጠቀም ምን ማሟላት አለበት ?
ምንም የተለየ መስፈርት የለውም ። ሰው እዚያ ሄዶ በግልም ሆነ ከልጆቹና ከቤተሰቦቹ ጋር አልጋ ይዞ አርፎ ስፖርቱን ሰርቶ የገጠሩን ንጹህ አየር እየሳበ ሳምንቱን ሙሉ በስራ የተጨናነቀ አእምሮውንና አካሉን ዘና ማድረግ ይችላል ። ማንኛውን ሰው እዚያ ሄዶ ሻይ እየጠጣ ንጹህ አየር እየሳበ መዝናናት ይችላል ።
ሪዞርቱ በአሁኑ ወቅት ስንት አልጋዎች አሉት ?
በአሁኑ ወቅት አገልግሎት እየሰጡ ያሉት 25 ክፍሎች ናቸው ። አሁን ፊኒሽንግ ብቻ የቀረው ባለ ሶስት ፎቅ ህንጻ አለ ። እሱ ተጠናቆ አገልግሎት ሲጀምር 150 ያህል አልጋዎች ይኖሩናል ።
ይህን የስፖርት ማዘውተሪያና ሪዞርት ለመስራት ያነሳሳህ ምንድነው ?
ማንም ሰው አቅም ካለውና ማድረግ ከቻለ አንድ ነገር መስራት አለበት ። እኔም አትሌቲክስ ላይ ብቻ መሳተፍ የለብኝም ። ሌላ ነገር ላይ በመሳተፍ ለአገሬ የሚጠበቅብኝን ማድረግ አለብኝ ። ለአገሪቱ ትልቅ ገጽታ የሚገነባና ለወገኖቼም የስራ እድል የሚፈጥር ነገር መስራት አለብኝ ። ይሄ ትልቅ ኢንቨስትመንት ነው ። በሩጫ ያገኘሁትን ገንዘብ ዝም ብሎ ማስቀመጥ ሳይሆን ኢንቨስት ማድረግና ማባዛት አለብኝ ። አንድ ሰው ባንክ አስቀምጦ ቢቆጥብም ያው አንድ እንጀራ ነው የሚበላው ቤተሰቡን የሚያስተዳድርበት አያጣም ። በአንድ ካፌም መኖር ይችላል ። የእኔ ግን ከዚያ በላይ ነው የአገር ገጽታ መገንባትና ለወገኖቼ የስራ እድል መፍጠር ።
እስካሁን ድረስ ምን ያህል ብር ኢንቨስት አድርገሃል ?
ስላልደመርኩት እስካሁን ይህን ያህል ብር ኢንቨስት አድርጌአለሁ ማለት አልችልም ። በአገር ቤት በአሰላ በአዲስ አበባና በሱሉልታ ኢንቨስት ያደረግሁት ቢቆጠር በመቶ ሚሊዮን የሚገመት ብር ነው ።
ለምን ያህል ሰዎች የስራ እድል ፈጥረሃል ?
ስራው ገና አላለቀም ሲያልቅ ብዙ ሰራኞች ያስፈልጋሉ ። እስካሁን በክልል በአዲስ አበባና በሱሉልታ ያሉ 300 ይሆናሉ ።
ባለ 4 ኮከቡን ሰው መክሮህ ነው ወይስ ምን አይተህ ጀመርክ ?
ማንንም አላማከርኩም ። በኢንቨስትመንት መሳተፍ ደስ ይለኛል ። አእምሮዬ ያዘዘኝን ለማድረግ ፈልጌ ነው ።
ለወደፊት ያሰብካቸው ኢንቨስትመንቶች አሉ ?
በአዳማ ከተማ ሲኒማ ቤትና የተለያዩ ሱቆች ያሉት የገበያ ማእከል ተጀምሯል ። ነገር ግን ከኮንትራክተሩ ጋር ስላልተግባባን ስራው ቆሟል ። የተፈጠረው ችግር ሲወገድ ግንባታው ይቀጥላል ። ሁለት ትላልቅ ፕሮጀክቶች አልተጠናቀቁም ጅምር ላይ ነው ያሉት ።
አንተ አትሌት ነህ ። ልምምድ አለ ውድድር አለ ከኢንቨስትመንቱ ጋር ሲሆን አያስቸግርህም ?
ማንኛውም ስራ አልጋ በአልጋ ሆኖ የምትመራው አይደለም ። ስራ ከተባለ የራሱን ጊዜ ሰጥተኸው አስበህ ነው መስራት ያለብህ ። ሁሉም ስራ ለሌላው ሰው ሰጥተህ የምትተወው አይደለም ። ገንዘብ እስከወጣበት ድረስ ተቆጣጣሪ ቢኖረውም መከታተል ግድ ይላል ። ስራውን እንዲመሩ እውቀትና ልምድ የተማሩና አቅም ያላቸውን ሰዎች ነው ያሰማራሁት ። በእርግጥ ቀላል አይደለም ። ግን ያስቸግረኛል ብዬ የምሰጋበት ነገር የለም ። በየትኛውም ዘርፍ ውጣ ውረዶች ሊኖሩ ይችላሉ ። ይሄ ደግሞ በጥረትና በብልጠት ይታለፋል ።
እስካሁን በጣም ፈታኝ ነው የምትለው ችግር ምንድነው ?
የአዲስ አበባውን ሆቴል ስሰራ በጣም ፈታኝ የሆኑ ችግሮች አጋጥመውኛል ። በግንባታው ላይ ባለመግባባት ብዙ ኮንትራክተሮች ተቀያይረውበታል ። ይህ ስራ እንዳሰብኩት አለመሄዱ ትልቅ ችግር ነበር ። የሆቴሉ ግንባታ አምስት አመት ስለፈጀ ቶሎ ስራ ለመጀመር ተጽእኖ ፈጥሮብኛል ። ምክንያቱም አንድ ኢንቨስትመንት በተፈለገው ጊዜ አልቆ ስራ ካልተጀመረ ኪሳራ ነው ። ብዙ ገንዘብ አንቆ ስለሚቀመጥ ወጪው ይበዛል ።
ከኮንትራክተሮቹ ጋር ያለው ችግር ምንድነው ?
አብዛኛውን ጊዜ ከእነሱ ጋር ያለው ችግር ያሉትን ሆነው ያለመገኘት ነው ። ምናልባት ከመጀመሪያውኑ አስበው የሚገቡበት ነገር ይኖራል ። ያ ነገር ሳይሳካላቸው ሲቀር ተስፋ ቆርጠው ስራውን ማጓተት እልህ መጋባት ይፈጠራል ። በኮንስትራክሽን ዘርፍ ጥሩ የሚሰሩ ኮንትራክተሮች የመኖራቸውን ያህል እንጀራችን ነው ብለው ለፕሮፌሽኑ ተጨንቀው የማይሰሩ ሰዎች ይኖራሉ ።
በቀረበው መስፈርት መሰረት ከተዋዋለና ገንዘቡን ከተቀበለ በኋላ ሃላፊነቱን ይተውና ሌላ አነስተኛ ችሎታ ያለው ሰው ቀጥሮ ስራውን ይሰጠዋል ። ችሎታ የሌለው ሰው ስራህን ሲያበላሽብህ ዝም ብለህ አትመለከተውም-ታስቆመዋለህ ። የችሎታ ማነስም አለ ። እንችላለን ብለው ይገባሉ ስራው ከአቅማቸው በላይ ሲሆን ችግር ይገጥማቸዋል ። ለምን እንዲህ አደረክ ? ተብለው ሲጠየቁ ስህተትና ድክመታቸውን አይቀበሉም አውቀውም ወይም ሳያውቁም ሊሆን ይችላል ራሳቸውን ትክክለኛ አድርገው ይከራከራሉ ። ጥፋተኛ ነኝ ካልኩ ኪሳራ ይደርስብኛል በማለት ስህተታቸውን ይክዳሉ ። ጥቂት ለፕሮፌሽኑ ያደሩ ደግሞ ስህተታቸውን አምነው ተቀብለው ያርማሉ ።
እንዲህ አይነት ችግሮች ሲያጋጥምህ እንዴት ነው የምትፈታው ? ፍርድቤት ትሄዳለህ ?
እንደሁኔታው ነው ። ፍ/ቤት ሄጄ የማገኘው ጥቅምና ጉዳት ምንድው ? ብለህ ታስባለህ ። ፍ/ቤት መቆም ካለብህ ትቆማለህ ። አለመግባባት ተፈጥሮ ያንን መወጣት ካልቻለ ውል ማፍረስ ስለሚቻል ጥሎ ይሄዳል አንተም ሌላ ሰው መቀየር ትችላለህ ። በገባው የጊዜ ገደብ ውስጥ ጨርሶ አላስረከበኝም ብለህ ፍ/ቤት ብትሄድ ተጨማሪ ወጪ ታወጣለህ ጊዜ ታባክናለሁ ራስ ነህ የምትጐዳው ። ስለዚህ እርቅ ወይስ ፍ/ቤት መሄድ ይሻላል ? ብለን አስበን ነው የምንወስነው ።
የአዲስ አበባውን ሆቴልና የሱሉልታውን ሪዞርት በስምህ ነው የሰየምከው ። ስምህን ብራንድ ለማድረግ ፈልገህ ነው ?
ሰው መጠቀም ያለበት ባለው ነወ ። እኔም በስፖርቱ ያፈራሁት ዝና አለ ። ብዙ ደጋፊዎች በሰራሁት ስራ የሚደሰቱ ብዙ ሰዎች ስላሉ ይህንን ስም ብጠቀም ብዙ ማስታወቂያ መስራት ሳያስፈልገኝና ሳልጨናነቅ በእነዚህ ሰዎች መተዋወቅ እችላለሁ ። አንድን ስራ በስምህ ማድረግ ደግሞ ትልቅ ነገር ነው እንጂ መጥፎ አይደለም ። በስምህ ስታደርገው ታሪክ ነው የምታስቀምጠው ። የሰው ልጅ ያልፋል ። በስምህ የተከልከው ግን ከትውልድ ትውልድ እየተላለፈ ይኖራል ።
ይሄ ባለ 4 ኮከብ ሆቴል ምን ምን አለው ?
በሆቴሎችና ቱሪዝም መስፈርት መሰረት ለእንግዶች አስፈላጊ የሆኑና መሟላት ያለባቸውን መሰረታዊ ነገሮች አሟልቶ ይዟል ።
ባለ 4 ኮከብ ሆቴል መዋኛ የተለያዩ መጠን ያላቸው አዳራሾች የቤት ውስጥና ከቤት ውጭ ስፖርቶች ሊኖሩት ይገባው ይመስለኛል ። እነዚህን ነገሮች ሳያሟላ ባለ 4 ኮከብ ማለት ይቻላል ?
5 ኮከብ ሲሆን ነው እንጂ 4 ኮከብ ላይ እነዚህን ነገሮች ማካተት ግዴታ አይደለም ። 4 ኮከብ ሆቴል የስፖርት ማዘውተሪያ ይኑረው የሚል ህግ የለም ። መዋኛ አስፈላጊ ሊሆን ይችላል ። ይህን ደግሞ በማስፋፊያ እናካትታለን ። የተባሉትን ነገሮች በሙሉ ብናሟላ ወደ 5 ኮከብ ከመሄድ የሚያግደን ነገር የለም ። የሚጨምረውም ወጪ ይህን ያህል ከባድ አይደለም ። ዋናው ችግር ቦታው በቂ አይደለም ። በ3ሺ ካ.ሜ ላይ እነዚህን ሁሉ ነገሮች ማካተት በጣም ማጨናነቅ ነው የሚሆነው ።
በማስፋፊያው ምንድነው የሚጨመረው ?
አሁን ያለን አነስ ያለ አዳራሽ ነው ። ወደፊት ትልቅ አዳራሽ ይኖረናል ። የመዋኛ ገንዳ ተጨማሪ ክፍሎችና የቅርጻ ቅርጽ መሸጫ ሱቆች ናቸው ።
በአለም ደረጃ ታዋቂ የሆኑ አትሌቶች በአገራቸው ኢንቨስት ያደርጋሉ ?
ኬንያዊያን ያደርጋሉ ። አንዳንዶቹም ጓደኞቼ ስለሆኑ በእርሻ በስፖርት ካምፕ በሆቴል ቱሪዝም ላይ ሲሳተፉ አያለሁ ። ስለሌሎች አገር አትሌቶችን ግን ምንም መረጃ የለኝም ። ይሳተፉ ይሆናል ግን በአለም አቀፍ ደረጃ የሚታወቅ ነገር የለም ።
አለም አቀፍ ታዋቂ አትሌት ነህ ። እንዳንተ ያሉ አትሌቶች ደግሞ ስፖንሰር አላቸው ። ያንተ ማን ነው ?
ናይክ ነው ።
ለምን ያህል ጊዜ ?
የ10ሺ እና የ5ሺ ሜትር የኦሎምፒክና የአለም ሻምፒዮና ክብረወሰን በእጄ ነው ያለው ። በ10ሺ ሜትር ከ10 አመት በላይ በ5ሺሜ ደግሞ ከ7 አመት በላይ ናይክ ስፖንሰር አድርጐኛል ። እነሱ የሚያተኩሩት ወቅታዊ ብቃት ላይ ነው ። እኔ ደግሞ ከሶስት አመት በላይ እግሬን ታምሜ ብቃቴ ቀንሷል ። ናይክ ከእኔ ጋር ይቀጥል አይቀጥል እንደሆነ ወደፊት እናያለን ።
ስፖንሰርሺፕ የሚያስገኘው ጥቅም አለ እንዴ ?
ስም ብቻ ነው ።
ቀነኒሳ ምን አይነት ሰው ነው ? ምን ይወዳል ? ምን ይጠላል ?
እንግዲህ ስለእኔ ባህርይ መናገር የሚችለው የሚያውቀኝና የሚቀርበኝ ሰው ነው ። እኔ እንደዚህ ነኝ ብዬ መናገር ይከብደኛል ። ጥሩ ነገሮችን እወዳለሁ መጥፎ ነገሮችን እጠላለሁ ። ያለኝን አካፍዬ መኖር የምፈልግ ሰው ነኝ ።

የሰው ልጅ ለምግብነት የሚጠቀማቸውን አልጠላም ። ሁሉንም አይነት ባይሆንም አብዛኛውን እጠቀማለሁ የምጠላው ነገር የለም ። የሰው ልጅ ዛሬ የሚፈልገውን ምግብ ሲያገኝ ነገ ደግሞ ሊያጣ ይችላል ። የምፈልገውን ሳላገኝ ስቀር ገንዘብ ስላለኝ ይህንን አልበላም ማለት የለብኝም ። የተገኘውን አክብሬ መቀበል አለብኝ ። ተገልዬ መኖር አልችልም ።
ስንት አመትህ ነው ?
አሁን 31 አመቴ ነው ።
ስንት ልጆች አሉህ ?
ሶስት ልጆች አሉኝ ።
ከባለቤትህ ጋር ያለህ ግንኙነት ምን ይመስላል ? ሰራተኛ ናት ወይስ የቤት እመቤት ?
የምናደርገውን ነገር ተመካክረንና ተነጋግረን ነው የምንሰራው ። ልጆቹንም ታሳድጋለች መስራት ያለባትንም ነገር ትሰራለች ። ልጆች የማሳደግ ስራ ከባድ ነው ። የቤት ውስጥና የውጭ ስራ ቀላል ነገር አይደለም ከባድ ነው ። በሁሉም ነገር ትደግፈኛለች አብራኝም ትሳተፋለች ። ስለዚህ የጀርባዬ አጥንት ናት ማለት እችላለሁ ።

