አንበሳ ኢንተርናሽናል ባንክ ከ349 ሚሊዮን ብር በላይ አተረፈ ።
አንበሳ ኢንተርናሽናል ባንክ በተጠናቀቀው አመት ባደረገው እንቅስቃሴ ከታክስ በፊት 349.7 ሚሊዮን ብር ትርፍ ማስመዝገቡን አስታወቀ ። ትርፉ ካለፈው አመት ጋር ሲነጻጸር የ27 በመቶ ብልጫ አለው ተብሏል ።
ባንኩ 12ኛውን የባለ አክሲዮኖች መደበኛ ጉባኤ በዛሬው እለት በሸራተን አዲስ ያካሂዳል ። ባንኩ በአመቱ 923.3 ሚ ብር አጠቃላይ ገቢ የሰበሰበ ሲሆን ከዚህ ውስጥ ከብድር ወለድና ከዋስትና ኮሚሽን የተገኘው 63.2 በመቶ ድርሻ እንደነበረው ተገልጿል ።
ባንኩ ካስመዘገበው አጠቃላይ ትርፍ ውስጥ 88.1 ሚ ብር ለመንግስት ግብር በመክፈልና 65.3 ሚ ብር ህጋዊ መጠባበቂያ በመያዝ በበጀት አመቱ 196.1 ሚ ብር የተጣራ ትርፍ ማግኘቱን ይህም ትርፍ ለባለአክሲዮኖች የትርፍ ክፍያ ለተቀማጭና ለባንኩ ካፒታል ማሳደጊያ እንደሚውል ታውቋል ።
በበጀት አመቱ የባንኩ ፋይናንሻል አፈጻጸም ሲታይ ጠቅላላ ሀብቱ 8.1 ቢ ብር የደረሰ ሲሆን ከአምናው ጋር ሲነጻጸር የ30 በመቶ ወይም የ2.9 ቢ ብር ጭማሪ አሳይቷል ። የብሄራዊ ባንክ ህግ የባንኮች የተከፈለ ካፒታል 2 ቢ ብር እንዲሆን በደነገገው መሰረት ባንኩ የ230 ሚ ብር አክሲዮን በመሸጥ የተከፈለ ካፒታሉን 872 ሚ ብር ማድረሱና አጠቃላይ ካፒታሉ ከአንድ ቢሊዮን ብር በላይ መድረሱ ተገልጿል ። ባንኩ ከ2-3 ቢሊዮን ብር በላይ ለደንበኞች አዲስ ብድር የሰጠ ሲሆን ከዚህ ውስጥ ከ1.8 ቢሊዮን ብር በላይ ተሰብስቧል ። ከተሰጠው ብድር ውስጥ ወደ ውጪ ለመላክና ከውጪ እቃዎች ለማስገባት ለሀገር ውስጥ ንግድ ለኮንስትራክሽንና ህንጻ ግንባታ ለማምረቻ ዘርፍ የተሰጠው ብድር መጠን ከፍተኛውን ድርሻ ሲይዝ ለትራስፖርትና ኮሙኒኬሽን ለሆቴልና ቱሪዝም ለግብር እና ለሌሎች ዘርፎች የተሰጡ ብድሮች ጉልህ ስፍራ እንደነበራቸው ለማወቅ ተችሏል ።
ባንኩ በአመቱ 31 አዳዲስ ቅርንጫፎችን በመክፈት በመላ ሀገሪቱ ያሉትን የቅርንጫፎች ብዛት 120 ማድረሱ ታውቋል ። በሞባይልና ወኪል ባንኪንግ አገልግሎት 1200 ወኪሎችን በመመልመል ከ35 ሺህ በላይ ደንበኞች አገልግሎት በመስጠት ከ35 ሚ ብር በላይ አንቀሳቅሷል ። ላየን ካርድ በሚል ስያሜ የካርድ ባንኪንግ አገልግሎት የተቀላቀለ ሲሆን ብሄራዊ ባንክ ባስተባበረው ኢትዮ ስዊች ጋር በመጣመር ደንበኞቹ ባንኩ በተለያዩ ቦታዎች በተከላቸው ኤቲኤሞች ወይም በሌሎች ባንኮች ኤቲኤሞች ላየን ካርድን በመያዝ ገንዘባቸውን ማንቀሳቀስ እንደሚችሉ ተገልጿል ።
አንበሳ ኢንተርናሽናል ባንክ ከ16 አመት በኋላ በ2035 አ.ም በሀገሪቱ መሪ ባንክ የመሆን ራእይ ሰንቆ በመስራት ላይ የሚገኝ ታዳጊ ባንክ መሆኑን ጠቅሶ ጠንካራ ጐኖቹን የበለጠ በማጠናከር ክፍተቶቹንና ድክመቶቹን ወደ ስኬት በመለወጥ እስካሁን ካስመዘገበው የበለጠ ውጤት ለማግኘት እንደሚጥር አስታውቋል ። ባንኩ ለ2401 ዜጐች የስራ እድል ፈጥሯል ።
