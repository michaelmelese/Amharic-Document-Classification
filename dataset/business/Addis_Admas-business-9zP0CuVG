የትጋትና የፈጠራ ተምሳሌቷ ጸጋ ወተት ።
ከጥቂት ወራት በፊት ነው ። እኔና የስራ ባልደረባዬ ምሳ በልተን በካዛንቺስ ኢንተርኮንትኔንታል ሆቴል በኩል ወደ ቢሮአችን እየሄድን ነበር በእግራችን ። ሆቴሉ ፊት ለፊት አንዲት አነስተኛ የሸቀጥ ኪዮስክ ነገር ተከፍታ አየንና ጐራ አልን ። አንዲት ወጣት ቁጭ ብላለች ብቻዋን ። ቤቷን ከቃኘን በኋላ ባዶ እጃችንን ላለመውጣት የታሸገ ቆሎ አነሳን ለመግዛት ። ወጣቷ ሳንዱችና እርጐም አለ አለችን ፈገግ ብላ ። ከባልደረባዬ ጋር ተያየንና እርጐውን እንሞክረው ተባባልን ። እርጐው መጣልን ።
ሁለታችንም ወደድነው ። በተለይ እኔ በእርጐው ተደነቅሁ ። ምክንያቱም ከብዙ ሱፐር ማርኬቶች እርጐ ስገዛ በጣም ነው የሚኮመጥጠኝ ። ይሄኛው ግን ጣፋጭ ነው ። በእርጐ ሰበብ ወደ ሚኒ ሱፐር ማርኬቷ መመላለስ ጀመርን ። የቢፍና ቺዝ ሳንዱቹንም ለመድነው ። እንደ እርጐው ንጹህና ጣፋጭ ነው ። ሆድን ያዝ ያደርጋል ። ኪስ አይጐዳም ። አሁን በአብዛኞቹ የስራ ቀናት ምሳ የምንበላው በዚህች ቤት ነው ። ለብዙዎቹ ባልደረቦቻችን ጠቁመናቸውም ተጠቃሚ ሆነዋል ። መጀመሪያ ስንጐበኛት ኦና የነበረችው ያቺ ሚኒ ሱፐርማርኬት ዛሬ በእጅጉ ተለውጣለች ። ቤቷ ጸጋ ወተት ትባላለች ።
ጸጋ ወተት ከጐኑ ካለው ቀበሌ በተከራያት በጣም ጠባብ ክፍል ውስጥ የወተት ተዋጽኦና የተለያዩ አይነት ሳንዱቾች ያቀርባል ። የጸጋ ወተት መስራችና ሃላፊ ወ/ሮ ሰብለወንጌል ዘውዱ ከጧት እስከ ማታ እንግዶቿን ያለእረፍት ስታስተናግድ ስለምትውል አንዳንድ ጊዜ ለሚያናግሯት ሁሉ መመለስ እንደሚያቅታት ትናገራለች ። ለመሆኑ ሰብለ ምን ብታቀርብ ነው ገበያው እንዲህ የደራላት ?
ወ/ሮ ሰብለ በአንድ ማይክሮዌቭና ለብቻዋ የቺዝ የጥጃ የዶሮ የሞርቶዴላ ስጋና የቱና ሳንዱዊቾች በማዮኔዝ እያሰናዳች ከእርጐ ጋር ማቅረብ ከጀመረች ስምንት ወር ሞልቷታል ። ብዙ ሰዎች የተለያዩ አማራጮች በማግኘታቸው ደስተኛ እንደሆኑ የምትናገረው ወ/ሮ ሰብለ አንዳንድ ደንበኞች እርጐና ሳንድዊች ሌሎች ደግሞ እንደፍላጐታቸው ሳንድዊች ወይም እርጐ ብቻ እንደሚያዙ ገልጻለች ።
ይሄኔ ለካስ ሰው አማራጭ ካገኘ በደስታ ይቀበላል ! በማለት በሚጥሚጣና በማር የምታቀርበውን እርጐ ብዙም ባልተለመደ ሁኔታ እንደየሰው ፍላጐት በስትሮበሪና በቸኮሌት ማቅረብ ጀመረች ። የደንበኞቿ ቁጥርም አየጨመረ መጣ ። ገበያው ደራ ገቢዋ አደገ ።
ሰብለ ስራ ስትጀምር ሳንድዊች ሰሪዋ እርጐ አቀባይዋ ሌሎች ሸቀጦች ሻጭዋ ገንዘብ ተቀባይዋ እቃ ሰብሳቢዋ እሷው ብቻ ነበረች ። ዛሬ ሁለት ማይክሮዌቮች ተጨምረው ዘጠኝ ሰራተኞች ተቀጥረው በሁለት ፈረቃ 24 ሰአት እየሰሩ ነው ። አሁን የእሷ ስራ በአብዛኛው ገንዘብ መቀበል የጐደሉ ነገሮችን እያዩ ማሟላት በአጠቃላይ ድርጅቱን በበላይነት መምራት ነው ።
የካዛንቺሷ በቅርቡ ስራ ትጀምር እንጂ ጸጋ ወተት ከተቋቋመ አምስት አመት ሲሆነው ድርጅቱን በበላይነት የሚመሩት የወ/ሮ ሰብለወንጌል አክስት ወ/ሮ ሂሩት ዮሀንስ ናቸው ። የወተት ላሞች ስላላቸው ለምን እንደቺዝ ያሉ የወተት ተዋጽኦዎችን እያዘጋጀን አናቀርብም በሚል ወተት እርጐ አይብ ማቅረብ ጀመሩ ። የካዛንቺሱ አይነት የወተት ተዋጽኦ መሸጫ በ22 አካባቢ ከፍተው ነበረ ። ገበያ ስላልነበረው ዘጉት ። በካዛንቺሱ መኖሪያ ቤታቸው አካባቢ ወተት እርጐ አይብ ሲሸጡ ከቆዩ በኋላ ወተት ማቀናበሪያ መሳሪያ ገዝተው ይኸኛውን ኪዮስክ እንደከፈቱ ሰብለ ገልጻለች ።
ለመሆኑ የደንበኞች አስተያየት ምንድን ነው ? ስል ጠየቅዟት ሰብለን ።
ሆድ የማይጐረብጥ በቀላሉ የሚፈጭ ለጤና የተስማማ ምግብ ስለሆነ ደንበኞች በጣም ወደውታል በጣም ነው የሚያደንቁት ። ሶስት አራት ጊዜ የሚመጣ ሰው አለ ። እዚህ ቤት በቀን ቁርስ ምሳ መክሰስና እራት የሚበላ ሰው አለ ። አሁን ገበያ በደንብ ስላለው በሁለት ፈረቃ 24 ሰአት ነው የምንሰራው ። የሌሊት ተረኞች ሲገቡ ቀን የዋሉት ይወጣሉ ። ጧት ደግሞ የቀኖቹ ሲገቡ ያደሩት ይወጣሉ ። እንደዚህ ነው የምንሰራው ።
በስንት ብር ካፒታል ጀመርሽ ?
በ50 ሺ ብር ነው ።
አሁን ገቢው እንዴት ነው ?
በጣም ጥሩ ነው ። ዋጋው ርካሽ ስለሆነ ብዙ ትርፍ የለውም እንጂ ከወጪ ቀሪ በቀን እስከ 7 ሺ ብር ይገኛል ።
ዋጋችሁ እንዴት ነው ?
በጣም ርካሽ ነው ። ይሄው አመት ሊሞላን ነው ዋጋ እንን አልጨመርንም ። ሰው ጥራት ያለው ነገር በርካሽ ዋጋ ስለሚፈልግ በጀመርንበት ነው እየሸጥን ያለው ። እርጐ በሚጥሚጣ 8 ብር በማር 10 ብር በስትሮበሪና በቸኮላት 15 ብር ነው ። ይሄ በፊትም የነበረ ዋጋ ነው ።
ለመሆኑ ምን አይነት ሰዎች ናቸው እዚህ የሚጠቀሙት ?
ልጆቻቸውን ይዘው የሚመጡ ቤተሰቦች አሉ ። ወጣት ወንዶችና ሴቶች ጐልማሶች ወንደላጤዎች የቢሮ ሴቶችም ወጣ ብለው መጥተው ምሳቸውን በልተው ይመለሳሉ ። አረጋውያን ወንዶችና ሴቶችም እርጐአቸውን ጠጥተው ይሄዳሉ ። እስካሁን የት ነበርሽ ? የሚሉኝ ብዙ ናቸው ።
ቤቷ ጠባብ ተጠቃሚው ብዙ ነው ። እንዴት ነው የሚስተናገዱት ?
ቤቷ ጠባብ ከመሆኗ የተነሳ ከሰራተኛ ጋር በጣት ከሚቆጠር ጥቂት ሰው በስተቀር ማስተናገድ አትችልም ። ውጭ በረንዳ ላይ እንዳይቀመጡ ደግሞ ተከልክሏል ። ስለዚህ ጊዜያዊ መፍትሄ ብዬ ቁጥር አዘጋጅቻለሁ ። አንድ ሰው እርጐ ሲይዝ ወዲያው ይሰጠዋል ። ሳንድዊች ሲያዝ ደግሞ ቅደም ተከተሉ ተሳስቶ ቅሬታ እንዳይፈጠርና ሁሉም እንደአመጣጡ እንዲስተናገድ የተራውን ቁጥር ጽፌ ቲኬት እሰጠዋለሁ ። ተራው እስኪደርስ ውጭ ሲጠብቅ ይቆይና ቁጥሩ ሲጠራ ተቀብሎ በቁሙ በልቶ የተጠቀመበትን ፕላስቲክ ቆሻሻ መጣያ ውስጥ ወርውሮ ይሄዳል ። መኪና ውስጥ ሆነው አዘው የሚበሉና አስጠቅልለው ወደ ቤት የሚወስዱም አሉ ። ሌሊት ጭምር አራት አምስት ጊዜ የሚመጡ አሉ ። ይህ የሚያመለክተው በጣም እንደወደዱት ነው ። ዝግጅታችንን ስለወደዱልን በጣም እናመሰግናለን ። ወደፊትም የሰውን ፍላጐት እያየን ጥራት ያለው ነገር ማቅረባችንን እንቀጥላለን ።
ከወተት ተዋጽኦ ውጭ በመደርደሪያዎቹ ላይ ብዙ የሱፐርማርኬት ሸቀጦች ይታያሉ ። እነዚህ ሁሉ የእናንተ ምርቶች ናቸው ?
እኔ እዚህ ውስጥ የምሰራው ብቻዬን አይደለም ። አብረውኝ የሚሰሩ ብዙ ሰዎች አሉ ። አንድ ቀን አንዲት ልጅ ሙልሙል ዳቦ ይዛ መጣችና እኔ እንደዚህ አይነት ነገር እሰራለሁ ። ይህን ለናሙና ቅመሺውና ጥሩ ከሆነ እዚህ ላስቀምጥና ይሞከር አለች ። አንድ ሰው ሳንድዊች ያዝና ወረፋ ሲጠብቅ ይርበዋል ወይም የሚቸኩል ሊሆን ይችላል ይሄኔ ያንን ሙልሙል በእርጐ በልቶ ሊሄድ ይችላል ብዬ አሰብኩና ተቀበልት ። እውነትም በጣም እየተወደደ ነው ። ያቺም ልጅ ተጠቀመች እኔም ተጠቀምኩ ። አብሮ ሊሄድ የሚችል ነገር እዚህ ማቅረብ ለሰውም ጠቀሜታ አለው ።
ሙልሙል ብቻ አይደለም እኔ ጋ እየተሸጠ ያለው ብዙ ነገር አለ ። ማር ማዮኔዝ ስትሮበሪ ቸኮላት የሚያቀርቡልኝ ልጆች አሉ ። ሽሮ በርበሬ ኩኪሶች ቋንጣ ቆሎ ቺፕስ የለውዝ ቅቤ የሚያቀርቡ ሰዎች አሉ ። እኔ ጋ ያለውን አይተው ከእኔ ንግድ ጋር የሚሄድ ነገር ሲያመጡ እውነትም ይሸጣል ። ሁለታችንም እንጠቀማለን ። እንግዲህ እኔ የምሰራው ለብቻዬ ሳይሆን ለሌሎችም የስራ እድል ፈጠርኩ ማለት ነው ።
ከአንቺ ምርት ውጭ ያሉት ነገሮች ምንድናቸው ?
አሳ የፈረንጅና የአበሻ ዶሮ እንቁላል የእኔ ምርቶች ደግሞ ቅቤ የጸጉርና የገበታ አይብ አለ ። አንድ ሰው በአመት በአል ጊዜ ወደ እኔ ሱቅ ቢመጣ የተለያዩ ነገሮች ፍለጋ በየቦታው ሳይንከራተት ከአንድ ቦታ ያገኛል ። ይህም ድካምና ወጪ ይቀንስለታል ። እኛ ቤት ያለው ነገር ርካሽና አቅምን ያገናዘበ ነው ። ለምሳሌ የእኛ የጸጉር ቅቤ ንጹህና ጥራቱ የተጠበቀ ስለሆነ ለምግብ ሊሆን ይችላል ። አቅም የሌለው ሰው አንድ ኪሎ በ150 ብር መግዛት ካልቻለ የጸጉሩን 200 ግራም ቅቤ በ30 ብር ገዝቶ አንጥሮ መጠቀም ይችላል ።
የእናንተ እቃዎች ዋጋቸው ምን ያህል ነው ?
የምግብ ቅቤ አንድ ኪሎ 150 ብር ነው ። አይብ ግማሽ ኪሎ ከ 20 ብር ጀምሮ አለ ። የአበሻ ሙሉ ዶሮ 80 ብር የተገነጠለ 90 ብር የፈረንጅ እንደኪሎው 115 ብር እንቁላል ደግሞ 2.50 ብር ይሸጣል ።
ይህን ስራ ከጀመርሽ በኋላ ያጋጠመሽ ችግር አለ ?
ስራው በጣም ጥሩ ነው ። ሰውም ለምዶታል ወዶታል ። ነገር ግን ከፍተኛ የመስሪያ ቦታ ጥበት አለብኝ ። ቦታው በቅርቡ ለልማት ይፈርሳል ስለተባለ ቀበሌው ሌላ ሰፋ ያለ ቤት እንዲሰጠኝ አልጠየቅሁም ። ሌላው ችግር መብራት ነው ። ደንበኞቼን ቶሎ ቶሎ ለማስተናገድ ሁለት ተጨማሪ ማይክሮዌቭ ብገዛም መብራት በየጊዜው ስለሚጠፋና ስለሚቆራረጥ በስራዬ ላይ እንቅፋት ሆኖብኛል ። ለመብራት ሃይል ሳመለክት ይስተካከላል ከማለት በስተቀር ሲያስተካክሉ አላየሁም ።
የወደፊት እቅድሽ ምንድነው ?
ይህን ስራ ሰው በጣም ስለወደደልኝ ከዚህ ይበልጥ ማስፋፋት ነው እቅዴ ። እኔ ወጣት ነኝ ። መንግስት ደንበኞቼን ወረፋ ሳይጠብቁና ሳይጨናነቁ የማስተናግድበት ሰፋ ያለ ቦታ ቢሰጠኝ ከዚህ በላይ በመስራት ደንበኞቼን የማስደሰት እቅድ አለኝ ።
በሚኒ ሱፐር ማርኬት ቁርስ ሲመገቡ ያገኘኋቸው ወ/ሮ አልጋነሽ የ69 አመት የእድሜ ባለጸጋ ናቸው ። ስለምግቡና ስለቤቱ አስተያታቸውን ጠየቅኋቸው ።
ምግቡ በጣም ጥሩ ነው ። ልጅቱን በጣም ነው የማደንቃት ጐበዝ ናት ። ሰራተኞቹም ጐበዞች ናቸው እንግዳ በደንብ ያስተናግዳሉ ። እሷ በተለይ በፈገግታ ነው የምታስተናግደው ምንም እንከን የማይገኝባት ሴት ናት ። በርቺ ነው የምለው ።
ወ/ሮ ሰብለ ጸጉር መስራት በጣም ያስደስታታል ። በ1993 አ.ም 12ኛ ክፍል እንደጨረሰች የጸጉር ስራ ሙያ ካልተማርኩ ብላ ማሰልጠኛ ት/ቤት ገብታ ከ10 ወር በኋላ ተመረቀች ። ጥሩ ችሎታ ስለነበራት ት/ቤቱ አስቀርቷት እዚያው ማሰልጠን ጀመረች ። ከዚያም ለ10 ወራት ካስተማረች በኋላ ሁል ጊዜ አንድ አይነት ማስተማር ሰለቻትና ተወችው ።
ከማሰልጠኛው እንደለቀቀች የኬንያውያን ጸጉር ቤት ተቀጥራ መስራት ጀመረች ። የጸጉር ስራ ብዙ ጊዜ መቆም ስለሚጠይቅ እግሯን ያማት ጀመር ። ኬንያውያኑም ወደ አገራቸው ሲሄዱ ማቋረጥ አለ ። ስለዚህ የጸጉር ስራውን ተወችው ። ንግድም ሞክራ ነበር ። የልብስ ሱቅ ከፍታ ስላልሆነላት ተወችው ። በመጨረሻ ከቤተሰብ ጋር እየሰራሁ ላግዛቸው በማለት 22 አካባቢ በነበረው ጸጋ ወተት ሰራች ። ያ ሲዘጋ የካዛንችሱን ጸጋ ወተት ከፍታ መስራት ጀመረች ።


