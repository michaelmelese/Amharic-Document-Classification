ጥረት በአማራ ክልል ምን እየሰራ ነው ?
የድርጅቱ ተቋማት በአማራ ክልል ብቻ አይደለም የሚንቀሳቀሱት በመላው ኢትዮጵያ ይንቀሳቀሳሉ ። ለምሳሌ ዳሸን ቢራችን በመላ ኢትዮጵያ ይጠጣል ። ጥቁር አባይ ትራንስፖርት በመላ አገሪቱ የትራንስፖርት አገልግሎት ይሰጣል ። አንባሰል የንግድ ስራዎች በመላ ኢትዮጵያ የኢምፖርት ኤክስፖርት እንቅስቃሴ ያካሂዳል ። በአማራ ክልል የሚካሄድ የልማት እንቅስቃሴ ማለት በመላ ኢትዮጵያ የሚካሄደው የልማት እንቅስቃሴ አንድ አካል ስለሆነ የኢትዮጵያን የልማት እንቅስቃሴ በተጨባጭ ማገዝ ማለት ነው ።
ከፍ ሲል ከተጠቀሱት በተጨማሪ በምን ዘርፎች ተሰማርቷል ?
ድርጅቱ በማኒፋክቸሪንግ በእርሻ በሰርቪስ ዘርፍ ይሰማራል ። በዚህ ረገድ በእርሻው ዘርፍ በአትክልትና ፍራፍሬ ላይ በማተኮር በአማራና ቤኒሻንጉል ክልሎች የእርሻ መሬቶችን የሚያለማ ድርጅት አለ በለሳ ሎጂስቲክ የተባለ የሎጂስቲክ ኩባንያ አቋቁመን ለወጪና ገቢ ሎጂስቲኮች አስፈላጊ የሆነ ነገር እየሰራን ነው ።
ከዚሁ ጋር የቢራ ፋብሪካ ስናቋቁም አርሶ አደሩ ወደ ቢራ ገብስ ማምረት እንዲገባና ኮመርሻላይዝ ማድረግ ነው አላማችን ። በዚህ ረገድ ጐንደር ላይ ያቋቋምነው ትልቅ የቢራ ብቅል ማምረቻ ፋብሪካ ግንባታው ተጠናቆ የመሳሪያዎች ተከላ እየተካሄደ ነው ። በሚቀጥለው አመት በዚህ ክረምት የሚዘራውን የቢራ ገብስ መሸመት ይችላል 200ሺህ ኩንታል የቢራ ገብስ ይፈልጋል ።
በግንባታ ሂደት ላይ ያሉ አራት ፋብሪካዎችም አሉ ። አትክልትና ፍራፍሬ ፕሮሰስ የሚያደርግ ፋብሪካ በወልዲያ ከተማ እየሰራን ነው ። የማር ማቀነባበሪያም እዚያው ወልዲያ ይኖረናል ። ትልቅ የቆርኪ ፋብሪካ ለመገንባት በሂደት ላይ ነው ። እስካሁን በአገራችን ቆርኪ የሚያመርት ፋብሪካ የለም ከቻይና ነው የምናስመጣው ። ስለዚህ ይህን ችግር የሚቀርፍ ፋብሪካ በኮምቦልቻ ከተማ ለመትከል በሂደት ላይ ነን ።
የዋነኛ ትኩረት አቅጣጫችሁ ምንድነው ?
አሁን እንግዲህ የትኩረት አቅጣጫችንን ለይተናል ። የወደፊት ትኩረታችን እርሻውን ከማጠናከርና አርሶ አደሩን ከመደገፍ አያ አግሮ ፕሮሰሲንግ ነው ። ሁለተኛው ትኩረታችን ቴክስታይል ነው ። በዚህ ረገድ ከእርሻው ጀምሮ እስከ መጨረሻው የልብስ ስፌት ድረስ ሁሉንም ሂደቶች የሚያጠቃልል ይሆናል ማለት ነው ። አሁን ትልቅ የጥጥ ማዳመጫ ፋብሪካ መተማ ከተማ እየተከልን ነው ። ይሄ ወደ አርሶ አደሩ የምንገባበት ነው ። ከእኛ እርሻ ብቻ ሳይሆን ከአርሶ አደሩ ጥጥ እየገዛን የምንዳምጥበት ነው በሚቀጥለው አመት ስራ ይጀምራል ። ከዚያም ደረጃ በደረጃ ፈትል ጨርቅ ምርት ስፌት እያልን እስከ ኤክስፖርት እንዘልቃለን ።
ሶስተኛው ትኩረታችን ቴክኖሎጂ ነው በዚህ ዘርፍ በአይነቱ የመጀመሪያ የሆነ ጣና ሞባይል ፋብሪካ በባህርዳር ከተማ አቋቁመናል ። ይህ ፋብሪካ አሁን ሞባይልና ገመድ አልባ ቴሌፎን እያመረተ ነው ። ወደፊት እያሻሻልን መካከለኛ ደረጃ ሞባይሎችን እናመርታለን ። አሁን ባለው አቅም በአመት እስከ 3 ሚሊዮን ሞባይሎች ማምረት ይችላል ። ወደፊት ደረጃውን እያሻሻልንና አቅሙን እያሰፋን ወደ ጐረቤት አገሮች ገበያ የመግባት እቅድ አለን ።
የሞባይሉ ጥራት እንዴት ነው ?
እስካሁን ድረስ ባለን መረጃ መሰረት በጣም ጥሩ የጥራት ደረጃ ነው ያለው ገበያ ላይ በጣም ተፈላጊ ነው ። እኛ አምርተን ለቴሌ ነው የምንሸጠው ። እስካሁን ከቴሌ ባለን ምላሽ በጣም ጥሩ ነው ። ተመሳሳይ ደረጃ ካላቸው ሞባይሎች በብዛት እየተሸጠ ያለው ጣና ሞባይል መሆኑን አውቀናል ። በተለይ ለአርሶ አደሩ እንዲያመች ተደርጐ ስለተሰራና ጠንካራ ስለሆነ አርሶ አደሩ ይፈልገዋል ። አራተኛው ትኩረታችን ማእድን ቁፋሮ ነው በአማራ ክልል እስካሁን ትኩረት ያልሰጠናቸው ማእድናት ስላሉ ወደዚያ ለመግባት አቅደናል ሌሎች የትኩረት አቅጣጫዎች ብረታ-ብረትና ኬሚካል ነው ። አሁን በአማራ ክልል ለመትከል ጥናቱን ያጠናቀቅነው ግዙፍና ትልቅ የወረቀትና ፐልፕ ፋብሪካ ነው ። በአይነቱና በትልቅነቱ በኢትዮጵያ የመጀመሪያው ነው ። እንደሚታወቀው ኢትዮጵያ ውስጥ ብዙ ዛፎች አሉ ባህር ዛፍ ቀርከሃ ሌሎችም በብዛት አሉ ። እነዚህን ዛፎች ወደ ወረቀት መቀየር ነው ። ይህ ባህርዳር አካባቢ የሚሰራው የወረቀት ፋብሪካ አርሶ አደሩን በቀጣይነት ዛፍ እያመረተ እንዲሸጥ የሚያደርግ ነው ። ኢኮኖሚን በህብረት የማሳደግ አላማ አለው ማለት ።


