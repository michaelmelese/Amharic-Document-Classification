እናት ባንክ ከታክስ በፊት 216 ሚሊዮን ብር ያልተጣራ ትርፍ አገኘ ።
እናት ባንክ አ.ማ ሰኔ 30 ቀን 2018 በተጠናቀቀው በጀት አመት ባደረገው የስራ እንቅስቃሴ ከታክስ በፊት ያልተጣራ 216 ሚሊዮን ብር ትርፍ ማግኘቱን አስታወቀ ።
ባንኩ ባለፈው ሳምንት በሚሌኒየም አዳራሽ ባደረገው የባለአክሲዮኖች 5ኛ አመታዊ መደበኛ ጠቅላላ ጉባኤ የባንኩ የዲሬክተሮች ቦርድ ሊቀ መንበር ወ/ሮ ሀና ጥላሁን ባቀረቡት አመታዊ ሪፖርት ባንኩ ውጤማና ትርፋማ መሆኑ የባንኩን ቀጣይ እድገትና ብሩህ ተስፋ አመላካች ነው ብለዋል ።
የባንኩ ተቀማጭ ገንዘብ በወዲያኛው አመት ከነበረበት 1.2 ቢሊዮን ብር ወደ 4.97 ቢሊዮን ብር ማደጉን የአስቀማጭ ደበኞች ቁጥር ከ70 ሺህ በላይ መሆኑንና ከዚህ ውስጥ 56 በመቶ ወይም 39200 ደንበኞች ሴቶች መሆናቸውን የባንኩ ጠቅላላ ሀብት 6.5 ቢሊዮን ብር መድረሱን ጠቅሰው ይህ ውጤት ባንኩ በህዝቡ ዘንድ ያገኘውን ተአማኒነትና ተቀባይነት ያመለክታል ሲሉ ገልጸዋል ።
በበጀት አመቱ ባንኩ ያገኘው ጠቅላላ ገቢ 751 ሚሊዮን ብር ካለፈው አመት ተመሳሳይ ወቅት ገቢ ጋር ሲተያይ የ230 ሚሊዮን ብር እድገት ማሳየቱን የባንኩ ጠቅላላ ወጪ 534 ሚሊዮን ብር መሆኑን በአመቱ ከታክስ በፊት የተገኘው የ216 ሚሊዮን ብር ያልተጣራ ትርፍ ካለፈው አመት ተመሳሳይ ወቅት ጋር ሲነጻጸር የ70 ሚሊዮን ብር ጭማሪና በአንድ አክሲዮን የተገኘው 18.4 በመቶ መሆኑ የተገኘውን እድገት ያመለክታል ብለዋል ።
የባንኩ የተከፈለ ካፒታል 671 ሚሊዮን ብር መድረሱን የባለአክሲዮኖች ቁጥር ከ15 ሺህ በላይ መሆኑን ከዚህ ውስጥ የሴቶች ቁጥር 65 በመቶ እንደሆነና በካፒታልም ረገድ 60 በመቶ መድረሱን የጠቀሱት ወ/ሮ ሀና ይህም ባንኩ የሴቶችን የፋይናንስ አቅም ለማጐልበት ይዞት የተነሳውን ትልቅ ራእይ ከግብ ለማድረስ ሴቶች ከባንኩ ጐን በመሰለፍ እያደረጉ ያለውን ከፍተኛ አስተዋጽኦ እንደሚያሳይ ተናግረዋል ።
ደንበኞች ከኢትዮጵያ ምርት ገበያ ከኢትዮጵያ አየር መንገድና ከዳንጐቴ ሲሚንቶ ፋብሪካ ጋር የሚፈጽሟቸውን ክፍያዎች በባንኩ የመረጃ መረብ በኩል እንዲያልፍ ለማድረግ የተጀመረው ስራ እየተገባደደ ሲሆን በያዝነው አመት ተግባራዊ በማድረግ የደንበኞችን ጊዜና ገንዘብ በመቆጠብ እርካታቸውን ከፍ እናደርጋለን ብለዋል ።
የባንኩን ተደራሽነት ለማስፋት በተያዘው እቅድ መሰረት በተጠናቀቀው በጀት አመት 6 አዳዲስ ቅርንጫፎች በአዲስ አበባና በተመረጡ የክልል ከተሞች በመክፈት የቅርንጫፎችን ቁጥር 40 ማድረሳቸውን ገልጸዋል ።
የሴቶችን የፋይናንስ ተደራሽነት ለማሳደግ የብድር መያዣ ማቅረብ የማይችሉ ሴቶች ማሟላት ያሉባቸውን መስፈርቶች በማዘጋጀት ለአምስት ሴቶች ብድር መስጠቱን የጠቀሱት ሊቀመንበሯ ተበዳሪዎችም የወሰዱትን ብድር በተሰጣቸው የጊዜ ገደብ ውስጥ ሙሉ በሙሉ ከመክፈል አልፈው ለ81 ግለሰቦች የስራ እድል መፍጠራቸውንና ንብረት ማፍራታቸውን ተናግረዋል ።


