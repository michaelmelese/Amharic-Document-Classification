በ360 ሚ ብር የተገነቡት ኮከብ እብነበረድና ቀለም ፋብሪካዎች ነገ በባህርዳር ይመረቃሉ ።
በኮንስትራክሽን በግብርናና በአስመጪና ላኪነት ተሰማርቶ ሲሰራ የቆየው ቢአይካ ጀነራል ቢዝነስ በ360 ሚ ብር ወጪ ያስገነባቸው ኮከብ እብነበረድና ቀለም ፋብሪካ ነገ በባህርዳር ከተማ ይመረቃሉ ። ሁለቱ ፋብሪካዎች በሙሉ አቅማቸው ስራ ሲጀምሩ ለ500 ሰዎች የስራ እድል እንደሚፈጥሩ የቢአይካ ጀነራል ቢዝነስ ዋና ስራ አስፈጻሚ አቶ ካሳሁን ምስጋናው አየሁ ገልጸዋል ።
ኮከብ እብነበረድ በሁለት መልኩ እብነበረድ እያመረተ ለውጭ ገበያ የሚልክ ሲሆን ኮከብ ቀለም ፋብሪካ ደግሞ የእብነበረዱን ተረፈ-ምርት በጥሬ እቃነት እየተጠቀመ ቀለም በማምረት እየተስፋፋ የመጣውን የግንባታ ኢንዱስትሪ በመቀላቀል የራሱን አስተዋጽኦ እንደሚያበረክት አቶ ካሳሁን አስረድተዋል ።
የእብነበረዱ ማእድን የሚወጣው ቤኒሻንጉል ክልል ውስጥ ማንኩሻ ከተባለ ቦታ ሲሆን በዚሁ ቦታ ላይ ዳይመንድ ዋየር የተባለ ፋብሪካ በማቋቋም እብነበረዱ እየተቆረጠና እየተስተካከለ ለውጭ ገበያ ይቀርባል ተብሏል ። ሁለተኛው በእብነበረዱ ላይ እሴት ጨምሮና ያለቀለት ሆኖ ለውጭ ገበያ እንደሚቀርብም ዋና ስራ አስፈጻሚው ተናግረዋል ።
በአሁኑ ሰአት ኮከብ እብነበረድና ቀለም ፋብሪካው 200 ያህል ሰራተኞችን በስሩ እንደሚያስተዳድር ለማወቅ ተችሏል ።
ቢአይካ ጀነራል ቢዝነስ ከ1982 አ.ም ጀምሮ በኮንስትራክሽን በአስመጪና ላኪነት እንዲሁም በቴፒ ጐደሬ ወረዳ በ2700 ሄክታር መሬት ላይ በቡና ልማት ላይ ተሰማርቶ ስፔሻሊቲ ቡና ለውጭ ገበያ በማቅረብ ላይ ሲሆን ከእብነበረድና ከቀለም ፋብሪካው በተጨማሪ ከአዲስ አበባ ወጣ ብሎ በሚገኘው ታጠቅ ኢንዱስትሪ መንደር ውስጥ በ50 ሺህ ካሬ ሜትር ላይ ያረፈና 200 ሚ ብር በጀት የተያዘለት የዘይት ፋብሪካም ገንብቷል ። የኑግ የሰሊጥ የአኩሪ አተር የተልባና የሱፍ ጤንነቱ የተጠበቀ ዘይት ለአገር ውስጥ ገበያ በተመጣጣኝ ዋጋ በማቅረብ የውጭ ምንዛሬን ከማዳኑም በተጨማሪ ለ200 ሰራተኞች የስራ እድል እንደሚፈጥር ዋና ስራ አስፈጻሚው ተናግረዋል ። ፋብሪካው ከአንድ ወር በኋላም ስራ ይጀምራል ተብሎ እንደሚጠበቅ የጠቆሙት አቶ ካሳሁን በቀጣይም የተለያዩ 5 አዳዲስ ፋብሪካዎችን ለመገንባት እቅድ መያዙን ጨምረው ገልጸዋል ።
ቢአይካ ጀነራል ቢዝነስ እስካሁን በስሩ 5 ሺህ ሰራተኞችን ቀጥሮ የሚያሰራ ሲሆን አጠቃላይ ካፒታሉም ወደ 5 ቢ ብር ማደጉን ዋና ስራ አስፈጻሚው ገልጸዋል ።
ነገ ከሰአት በኋላ በሚመረቁት ኮከብ እብነበረድና ቀለም ፋብሪካዎች ስነ ስርአት ላይ የክልሉ ባለስልጣናት ባለሀብቶችና ጥሪ የተደረገላቸው እንግዶች እንደሚገኙ ታውቋል ።


