የቶታል ኢትዮጵያ የፈጠራ ውድድር አሸናፊዎች ተሸለሙ ።
በኢትዮጵያ ለመጀመሪያ ጊዜ የተካሄደው የቶታል ስታርት አፐር የፈጠራ ውድድር አሸናፊዎች ከ350 ሺ ብር እስከ 150 ሺ ብር የተሸለሙ ሲሆን ውድድሩም ሆነ ሽልማቱ ለበለጠ ፈጠራ እንዳነቃቃቸው ተሸላሚዎቹ ለአዲስ አድማስ ገልጸዋል ።
በወድድሩ በኢንተርኔት የማስጠናት አገልግሎት የሚሰጥ ተቋም የፈጠሩት ዶክተር ሄኖክ ወንድይራድ አንደኛ ሲወጡ በጸሃይ ሃይል የሚሰራ የሞባይል ስልክ ቻርጀር የሰሩት አቶ ቢኒያም ተስፋዬ ሁለተኛ ወጥተዋል ። በጸሃይ ሃይል የሚሰራ የትራፊክ መብራት የሞባይል ቻርጀር የቤት ውስጥ መብራት የሶላር ጄኔሬተርና እስከ መቶ ሃያ እንቁላል የሚፈለፍል የሶላር ኢንኩቤተር የፈጠሩት አቶ ቃለ ዳዊት እስመአለም ደግሞ የሶስተኛነት ደረጃን አግኝተዋል ። ከ1ኛ እስከ 3ኛ የወጡት አሸናፊዎች የ350 ሺ የ200ሺ እና የ150ሺ ብር የገንዘብ ሽልማት አግኝተዋል ።
የቶታል ስታርት አፐር ፕሮጀክት ማናጀር አቶ ኢብራሂም ማማ አሸናፊዎቹ በቀጣይ ፈጠራቸውን እንዲያሳድጉ ተከታታይ ስልጠና ይሰጣቸዋል ብለዋል ። ውድድሩ በኢትዮጵያ ለመጀመሪያ ጊዜ መካሄዱን በመግለጽም ወደፊት በየአመቱ መሰል ውድድሮች በማካሄድ ቶታል ፈጠራን የማበረታታት እንቅስቃሴውን እንደሚቀጥል አስታውቀዋል ።
አሸናፊዎቹ ከአገሪቱ የልማት አጀንዳ ጋር የተጣጣሙ ችግር ፈቺ የፈጠራ ውጤቶችን በማምጣት ላይ ናቸው ያሉት ማናጀሩ የተሸላሚዎቹ ፈጠራዎች በትምህርት ጥራት በትራፊክ ዘርፍና በሃይል አቅርቦት ያሉ ችግሮችን ለመቅረፍ አቅምን የሚፈጥሩ መሆናቸውን ጠቁመዋል ።
የሳይንስና ቴክኖሎጂ ሚኒስትር ዴኤታ ፕሮፌሰር አፈወርቅ ካሱ በበኩላቸው የቶታል ኢትዮጵያን ተግባርና መሰል ፈጠራን የሚያበረታቱ ድርጅቶችን አድንቀው መንግስት በተቻለው አቅም ሁሉ ድጋፍ እንደሚያደርግላቸው ቃል ገብተዋል ።
አዳዲስ የፈጠራ ሃሳቦችን ያነገቡና የራሳቸውን ቢዝነስ ለማቋቋም የተነሳሱ ወጣቶች የአገሪቱ ኢኮኖሚ ተስፋዎች ናቸው ብለዋል ሚኒስትር ዴኤታው ።
አንደኛ የወጣው የፈጠራ ስራ በ34 የአፍሪካ አገራት በተካሄዱ የቶታል ስታርት አፐር ወድድሮች አንደኛ ከወጡ ሌሎች ፈጠራዎች ጋር እንደሚወዳደርም ተገልጿል ።


