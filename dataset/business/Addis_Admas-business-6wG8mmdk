የፈርኒቸርና ቤተ ውበት አውደ ርእይ ሀሙስ ይከፈታል ።
በፕራና ኢቨንትስና በኢቲ መባቻ ኤቨንትና ቢዝነስ ሶሉሽን ትብብር የተዘጋጀው የፈርኒቸርና የቤተ ውበት አውደ ርእይና ጉባኤ የፊታችን ሀሙስ ረፋድ ላይ ለሁለተኛ ጊዜ በሚሊኒየም አዳራሽ ይከፈታል ።
ለ3 ቀናት በሚካሄደው በዚህ አውደ ርእይና ጉባኤ የፈርኒቸር ቤተ ውበትና የግንባታ አጨራረስ ምርቶች የቤት በቢሮና በኢንዱስትሪ ፈርኒቸር ዘርፍ የተሰማሩ የውስጥና የውጭ የቤት ማስዋቢያ ምርቶች መብራቶች መጋረጃ አምራቾችና አከፋፋዮች እና ልዩ ልዩ ግብአቶች ለእይታ ይቀርባሉ ተብሏል ።
ከአውደ ርእዩ ጐን ለጐንም ዘርፉን ለማሳደግ በሚቻልባቸው ሁኔታዎችና ጉዳዮች ላይ ሰፊ ጥናትና ምርምር ባደረጉ ባለሙያዎች በሚነሱ ሀሳቦች ላይ ውይይትና ምክክር ይደረጋልም ተብሏል ። በአውደ ርእዩም ላይ ከ50 በላይ የውጭና የአገር ውስጥ አምራቾች አቅራቢዎችና አገልግሎት ሰጪዎች ይሳተፋሉ ተብሎ የሚጠበቅ ሲሆን ከ5 ሺህ በላይ ጐብኚዎችም ይጐበኙታል ተብሏል ።
አውደ ርእዩ በዋናነት የጋራ መኖሪያ መንደሮችን ቤቶችን የፋይናንስ ተቋማትን የህክምና ማእከሎችን የትምህርት ተቋማትን የገበያና የመዝናኛ ማእከላትንና ሱፐርማርኬቶችን በመገንባት የእርስ በርስ የገበያ ትስስር ለመፍጠር ጥሩ አጋጣሚ ነው ያሉት አዘጋጆቹ በአውደ ርእዩ ላይ ከጀርመን ከኬንያና ከቱርክ ከተወከሉ ድርጅቶች ጋር መስራት የሚችሉበት ሁኔታም ይፈጠራል ብለዋል ።
ኢትዮጵያ ከ5 ቢ ዶላር እና ከ1.3 ሚ በላይ የስራ እድል መፍጠር የሚችል እንዲሁም የአፍሪካ 67 በመቶ ከአለም 7 በመቶ የቀርከሃ ምርት ባለቤት ስትሆን በምስራቅ አፍሪካ ሁለተኛዋ ግዙፍ የፈርኒቸር ገበያ እንዲሁም በምስራቅ አፍሪካ 5ኛዋ የውጭ አገራት የፈርኒቸር ምርቶች መዳረሻ እንዲሁም የመንግስት የፈርኒቸር ግዢ አመታዊ ወጪ ከ10 ቢ.ብር በላይ ስለመሆኑ የወርልድ ባንክን ጥናት ዋቢ አድርገው አዘጋጆቹ ገልጸዋል ።


