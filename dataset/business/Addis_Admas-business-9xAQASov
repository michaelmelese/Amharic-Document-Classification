ሀበሻ ዊክሊ የአዲስ አመት ፕሮጀክቶቹን ይፋ አደረገ ።
በናይጄሪያ ሌጐስ እህት ኩባንያ ከፍቷል ።
ትልልቅ ኤክስፖዎችንና ሁነቶችን በማዘጋጀት የሚታወቀው ሀበሻ ዊክሊ ፕሮሞሽን በመጪው አዲስ አመት የሚያከናውናቸውን አዳዲስ ፕሮጀክቶች አስተዋወቀ ።
ባለፈው ሳምንት አጋማሽ ላይ ድርጅቱ በሳሮማሪያ ሆቴል በሰጠው ጋዜጣዊ መግለጫ እንዳስታወቀው ከሚያከናውናቸው ትልልቅ ፕሮጀክቶች መካከል በአገራችን ለመጀመሪያ ጊዜ አፍሪካ ኢንተርናሽናል ማኑፋክቸሪንግ ኤክስፖና ኮንፍረንስ ከጥር 15-17 በሚሊኒየም አዳራሽ ያካሂዳል ። በዚህ ኤክስፖና ጉባኤ ላይ ከመላው አለም ተሳታፊዎች እንደሚካፈሉበት ጠቁሟል ። ሌላው የአዲስ አመት ፕሮጀክቱ ሀበሻ ዊክሊ ሚዲያ በ8 ማእዘን የተሰኘ ሲሆን በዚህ ፕሮጀክት ስምንት አይነት የሚዲያ ስራዎችን እንደሚያከናውን የድርጅቱ ዋና ዳይሬክተር አቶ አዶኒክ ወርቁ ለጋዜጠኞች ተናግረዋል ። ከአምስት አመት በፊት በኢቢኤስ ቴሌቪዥን ይተላለፍ የነበረው የሀበሻ ዊክሊ የቴሌቪዥን ፕሮግራም በልዩ ዝግጅትና በአዲስ መልኩ ተዘጋጅቶ ሀበሻ ዊክሊ በስምንት ማእዘን በሚል መጠሪያ አዝናኝና ቁምነገር አዘል መረጃዎች እንደሚቀርብበት ተገልጿል ። ሌላው የሀበሻ ዊክሊ የሬዲዮ ፕሮግራም ሲሆን በተለያዩ አገራዊና አለም አቀፋዊ መረጃዎች ዳብሮ በሳምንት ሁለት ቀን ለአድማጭ የሚበቃ ነው ተብሏል ። ሀበሻ ዊክሊ ወርሀዊ መጽሄትም ከስምንቱ የሚዲያ ዘርፎች አንዱ እንደሚሆን ታውቋል ። ሌላው የሚዲያ አካል የተሰኘው የድርጅቱ ድረ ገጽ ሲሆን በአገር ውስጥና በመላው አለም ያሉ የመዝናኛ እንቅስቃሴዎችን በየፈርጁ እንደሚያቀርብ የሀበሻ ዊክሊ ፕሮሞሽን ምክትል ዳይሬክተር ወ/ሮ ሃና ኢተቻ ገልጸዋል ።
ድርጅቱ በ2009 ከሚያከናውናቸው ፕሮጀክቶች ተጠቃሹ የብሄር ብሄረሰቦችን ቀን ምክንያት በማድረግ በሀረሪ ክልል ሀረር ከተማ የሚያዘጋጀው የልማትና የንግድ ትርኢትና ባዛር ሲሆን ጨረታውን አሸንፎ ዝግጅቶችን በማድረግ ላይ እንደሚገኝ ለማወቅ ተችሏል ።
ሃበሻ ዊክሊ በናይጄሪያ ሌጐስ እህት ኩባንያውን የከፈተ ሲሆን በፊልምና በመዝናኛው ኢንዱስትሪ ዘርፍ አለም አቀፍ ይዘት ያላቸውን ስራዎች ለመስራት የተቋቋመ ነው ተብሏል ።
