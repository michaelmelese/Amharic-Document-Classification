የጅማው ስራ ፈጣሪ ጨክኖ ከተሰራ ሀብት ይገኛል ትልቁ ምኞቴ በህይወቴ እያለሁ ጅማ ተለውጣ ማየት ነው ።
በጅማ በቅርቡ አገልግሎት የጀመረው ዶሎሎ ሆቴል በከተማዋ ከሚገኙ አለም አቀፍ ደረጃቸውን ካሟሉ ጥቂት ሆቴሎች አንዱ ነው ። ዶሎሎ የኦሮምኛ ቃል ሲሆን ትርጉሙም አነስተኛ ጅረት ማለት ነው ። ሰዎች እየሄዱ የሚዝናኑበትና ልጆች የሚዋኙበት ለጅማ ከተማ ቅርብ የሆነች ወንዝ ናት ዶሎሎ ።
ዶሎሎ ሆቴል 71 የተለያየ ደረጃ ያላቸው የመኝታ ክፍሎች አሉት ክፍሎቹ ደረጃቸውን የጠበቁ ሲሆን የየራሳቸው ካዝና ቴሌቪዥን ፍሪጅ ስልክ አላርም ሲስተም አየር ማቀዝቀዣ ሙቅና ቀዝቃዛ ሻወር የተሟላላቸው ናቸው ።
ምንም ሳይኖራቸው ለፍተው ሀብት ላፈሩባት ከተማ ቋሚና ለሌሎች አርአያ የሚሆን ነገር ሰርቼ ማለፍ አለብኝ በማለት ሆቴሉን የገነቡት አቶ ጸሀይ አበበ የተባሉ ስራ ፈጣሪ ባለሀብት ናቸው ። ባለሀብቱ ግሩም ሆቴል ገንብተዋል ። ሆቴሉ በአሁኑ ወቅት ለ150 ዜጐች የስራ እድል የፈጠረ ሲሆን ማስፋፊያው ሲጠናቀቅ የሰራተኞቹም ቁጥር እንደሚጨምር የአቶ ጸሀይ አበበ ድርጅትና የዶሎሎ ሆቴል ማኔጂንግ ዳይሬክተር የሆነው የባለሀብቱ ልጅ የንጋት ጸሀይ ገልጿል ።
የንጋት ጸሀይ እንዲህ ያለ ሆቴል ለመስራት ምን እንዳነሳሳቸው ሲናገር በጅማ ከተማ እምብዛም ደረጃውን የጠበቀ ሆቴል አይገኝም ከተማዋ ወደ አጋሮ ቦንጋ ሚዛን መቱ ቴፒ የሚንቀሳቀሱ ኢንቨስተሮችና ነጋዴዎች የዩኒቨርሲቲ መምህራን ማረፊያ ብትሆንም እንግዶቹ ደረጃቸውን በጠበቁ ሆቴል እጦት ሲቸገሩ ይታያል ። ሌላውና ዋናው ነጥብ አባቴ ሰርቶ ገንዘብ ላፈራባት ጅማ ከተማ ቋሚ ነገር ሰርቶ የማለፍ ፍላጐቱ ነው ብሏል ።
አቶ ጸሀይ አበበ የተወለዱት በወለጋ ክፍለ ሀገር በቀድሞው አጠራር በነቀምት አውራጃ ጉዳያ ጅሬ ከተማ ውስጥ ነው ። ወደ ጅማ ከተማ የመጡት በ1964 አ.ም ነበር ። በአጋሮ መስመር ማና በተባለ ወረዳ ሀሮ የምትባል ቀበሌ ትገኛለች ። በዚያች ቀበሌ ገበሬ ማህበር መኖር ጀመሩ ። አቶ ጸሀይ በዚያን ጊዜ ቤሳቤስቲን አልነበራቸውም ።
ያኔ የጅማ ህዝብ ለቡና ቁርስ ዳቦ ካልሆነ በስተቀር ጥራጥሬ አያቀርብም ነበር ። ይህን የህዝቡን ፍላጐት የተረዱት አቶ ጸሀይ ከወንዝ ዳር በእፍኝ የለቀሙትን ቡና አድርቀው አንድም ሆነ ሁለት ኪሎ ሲሆን ከተማ ወስደው በመሸጥ በምትኩ ዳቦ ገዝተው ይመለሳሉ ። ዳቦውን ደግሞ በቡና ይለውጣሉ እንጂ በገንዘብ አይሸጡም ። እንዲህ እያደረጉ ሲሰሩ ጥሪት ቋጠሩ ካፒታል አፈሩ ።
በ1968 ገበሬ ማህበሩን ለቀው ሀሮ ከተማ ገቡ ። እዚያ ነው ለመጀመሪያ ጊዜ በሁለት ሺህ ብር ካፒታል የቡና ንግድ ፈቃድ ያወጡት ። የሚገዙትን ቡና የሚያደርቁት በጆንያ ሰለባ ከመሆን አላመለጡም ። በየጊዜው መታሰር መገረፍ መለቀቅ እንደገና መታሰር መገረፍ ሆነ ስራቸው ። ሶስትና አራት ጊዜ ሲታሰሩ ኑሮአቸው ተናጋና ተበላሸ ። በዚህ የተነሳ የቡና ንግዱንም ተውት ። ከ1971 አ.ም ጀምሮ መታሰሩ ቀርቶ ሁኔታዎች ተሻሻሉና ወደ ቀድሞ ስራቸው የቡና ንግድ ተመለሱ ። 7 ሺህ ብር እንዳፈሩ ሀሮን ለቅቀው ከጅማ ከተማ 20 ኪ.ሜ ወደምትርቀው የቡ ከተማ ገቡ ።
ስራቸውን ማስፋፋት ፈለጉና የቡ ከተማ ውስጥ 7 መኝታ ክፍሎች ያሉት ከጭቃ የተሰራ ሆቴል ገዙ ። ሆቴሉን ከረዳቶቻቸው ጋር እየሰሩ በተጓዳኝ የቡናና እህል ንግድ ማካሄድ ቀጠሉ ። መቼም አቶ ጸሀይ እስር አያጣቸውም ማለት ይቻላል ። በ1975 አ.ም ለ8 ወር ታሰሩ ። መስመር ይዞ የነበረው ንግድ እንደገና ተበላሸ ። የቡ አልተመቻቸውም ። ያንን ቤት በ20 ሺህ ብር ሸጠው በ1977 አ.ም ጅማ ከተማ ገቡ ።
ያኔ በሰሜኑ የአገራችን ክፍል ተከስቶ የነበረው ድርቅ ተጽእኖው ያልደረሰበት ስፍራ አልነበረም ። ስራ ስላልነበራቸው ጅማ ለኑሮ ምቹ አልሆን አለች ። በዚህ ላይ ቤተሰብ ስለመሰረቱ ማስተዳደር ነበረባቸው ። ገንዘብ ሲጨምሩበት እንጂ ሲያነሱለት ስር የለውም ። እሳቸውም ሰርተው ሳይጨምሩበት ከላይ ላዩ ሲቀንሱ ተመናምና 10 ሺህ ብር ገደማ ቀራቸው ። በዚህ ጊዜ ባነኑ ። ቤተሰቦቼን ምን ላበላ ነው ? በማለት በ10 ሺህ ብር አራት ሰው የምታሳፍር ድሮ ሚኒቸንኬ አሁን ላዳ የምትባል ታክሲ ገዙ ።
በላዳዋ ታክሲ እየሰሩ የሆቴል ስራ ከአእምሮአቸው አልጠፋም ነበር ። እንደ አጋጣሚ ደግሞ ከፍተኛ 3 ቀበሌ 5 የአንድ ንግድ ቤት ጨረታ ወጣ ። በጨረታው ተሳትፈው አሸነፉና ቤቱን ተከራይተው ምግብ ቤት ከፈቱ ። ራሳቸው ጥሩ ወጥ ቤት ጥሩ አስተናጋጅ ሆነው ይሰሩ ስለነበር ምግብ ቤቷ ጥሩ ገበያ ያላትና ታዋቂ ሆነች ። ምግብ ቤቷ መንደራ ትባል ነበር ። የአራዳ ልጆች መንደራ ን የገጠሪቱ መናፈሻ ይሏት ነበር ።
ምግብ ቤቷ ታዋቂ ሆና ጥሩ እየሰሩ ሳለ ቀበሌው በራሱ ምክንያት ከቤቱ አስወጣቸው ። አሁን ስራቸውን ከቡና ንግድ ወደ ሆቴል አገልግሎት እየለወጡት ይመስላል ። ቀበሌው ከቤቱ እንዳስወጣቸው መንዲና የተባለ አካባቢ ሄርማታ የተባለ ሆቴል ተኮናትረው መስራት ጀመሩ ። አካባቢው ለገበያ ስለማያመች የዚህ ሆቴል ስራ አላመቻቸውም ። ስለዚህ ከዚያ ለቀው ሌላ ቤት ተከራይተው አራዳ ሆቴል ን ከፈቱ ። ይሄኔ ኢህአዴግ ገባ ። በዚህ አይነት እየሰሩ ቆይተውና ገንዘብ አጠረቃቅመው በ1989 አ.ም በጅማ ከተማ ታዋቂ የሆነ ሙሉ ሱፐር ማርኬት ከፈቱ ። የገበያ ማእከሉ ብዙ እቃዎች የሚያቀርብ በመሆኑ ዘመናዊ በሆኑ ሰዎችና በውጭ አገር ዜጐች ተፈላጊና ተመራጭ ነበር ።
በሱፐር ማርኬቱ እየሰሩ ቆይተው እድገት መጣ ። የሆቴል ስራ በውስጣቸው ሰርጾ የለ ! በዚህ ጊዜ አሁን ዶሎሎን በሰሩበት ቦታ ላይ 25 የመኝታ ክፍሎች ያሉት ተፍኪ ፔንሲዮንን ሰሩ ። ሱፐር ማርኬቱና ፔንሲዮኑ እየሰሩና ገቢ እያስገኙ ቢሆንም ቤቱን በመስራታቸው ኢኮኖሚያዊ አቅማቸው እየደከመ መጣ ። ሱፐርማርኬቱ የሚጠይቀው ካፒታል ብዙ በመሆኑ መቀጠል አልቻሉም ተዉት ። ባለሀብቱ አንድ ስራ ላይ ችክ ብለው መቆየት አይወዱም ። አንዱ ደከም ሲል ሌላ ይጀምራሉ ። ሱፐር ማርኬቱን ትተው ፔንሲዮኑን አጠናክረው እየሰሩ ሳለ ፊታቸውን ወደ ሌላ የንግድ ዘርፍ አዞሩ ወደ መጠጥ ማከፋፈል ። ቀደም ሲል በጅማ ከተማ መጠጥ አከፋፋይ ድርጅት አልነበረም ።
ከቢጂአይ ኢትዮጵያ ከአምቦ ውሃ ከለስላሳ መጠጥ ፋብሪካዎች ውክልና ወስደው ምርቶቻቸው እየተቀበሉ በአንድ ቮልስዋገን መኪና ማከፋፈል ጀመሩ ። በዚያች መኪና እየሰሩ አንድ አይሱዙ ሁለት ሶስት እያሉ አሁን የብዙ መኪኖች ባለቤት ሆነዋል ። የመጠጥ ማከፋፈሉን ስራ ከባንክ ጋር በመገናኘት በስፋት ሲሰሩ ቆይተዋል ።
ስራ ፈጣሪውን አቶ ጸሀይ አበበን አለም አቀፍ ደረጃ ያለው ሆቴል ለመስራት ምን አነሳሳቸው ? በአካባቢው ትልልቅ ሆቴሎች ሲሰሩ ተፍኪ ፔንሲዮን እያነሰች መጣች ። ስለዚህ ትልቅ ሆቴል ለመገንባት ተነሳሱ ። ትልቅ ሆቴል ከሰራን አለም አቀፍ ደረጃ ያሟላ መሆን አለበት በማለት አቅደን ከ80 ሚሊዮን ብር በላይ በሆነ ወጪ ደሎሎ ሆቴልን ሰራን ። ይህንኑ ያህል ገንዘብ የሚፈጅ ማስፋፊያም ይሰራል ። በ2010 አጋማሽ ማስፋፊያውን ለመጀመር አቅደናል ። ብለዋል አቶ ጸሀይ ።
የወደፊት እቅዳቸውን ሲናገሩ አሁን ልጆቼም አድገውልኛል ። ሆቴሉን በስራ አስኪያጅነት የሚመራው የንጋት ጸሀይ የተባለው ልጄ ነው ። ከቤተሰቦቼ ጋር አንድ ፒኤልሲ አቋቁመናል ። እሱም በራሱ መንገድ እየሰራ ነው ። አሁን ቤተሰቦቼም ስለሚረዱኝ አቅማችንም ጥሩ ስለሆነ ወደ ኢንዱስትሪውም ለመግባት ሀሳብ አለን ይላሉ ።
አቶ ጸሀይ አበበ ስራ መፍጠርና መስራት ብቻም ሳይሆን ቁጠባም ይችሉበታል ። ስራ ስጀምር አንድ ዳቦ 3 ቦታ ከፍዬ ነበር የምበላው ቁርስ ምሳ እራት ። ለሻይ 5 ሳንቲም ላለማውጣት ዳቦውን በውሃ ነበር የምበላው ። 44 አመት ስሰራ በጣም ብዙ ችግሮች አሳልፌአለሁ ። ጨክኖ ከተሰራ ደግሞ ሀብት ይገኛል ። አሁን የነገርኩህ ጥቂቱንና ዋና ዋናውን ነው በማለት ብዙ ያልተነገረ ታሪክ እንዳላቸው ይገልጻሉ ። ጅማ አልሰራንባትም እንጂ ጥሩ ከተማ ናት ለሰራባት በእጥፍ ነው የድካሙን ዋጋ የምትከፍለው ። እኛ ነጋዴዎችም የግል ጥቅማችንን ስናሳድድ ለከተማዋ ማደግና መለወጥ አልሰራንም ። ከተማዋን የመለወጥ ሃላፊነት የሁሉም ነው ። መንግስት አስተዳደሩ ማዘጋጃ ቤቱ ነጋዴው ሁሉም ሃላፊነትና ግዴታ አለበት ። እኔ 44 አመት ብደክምም ምንም የሰራሁ አልመሰለኝም ። አሁንም እሰራለሁ ። ትልቁ ምኞቴ በህይወቴ እያለሁ ጅማ ተለውጣ ማየት ነው ብለዋል ።
