የሂልኮ የኮምፒዩተር ሳይንስ ት/ቤት ግስጋሴ ።
ወጣቱ ለኢንፎርሜሽን ቴክኖሎጂ የተፈጠረ ትውልድ ነው !
ማይክሮሶፍትን ስጐበኝ 5 ተማሪዎቼን በኩባንያው ሲሰሩ አግኝቻቸዋለሁ ።


አዲስ አበባ ዩኒቨርሲቲ ሳይንስ ፋክልቲ ሂሳብ ዲፓርትመንት የተማሩ ሁለት ወጣቶች በ1983 አ.ም በመጀመሪያ ዲግሪ ተመረቁ ። አንድ አመት ከቆዩ በኋላ ሁለቱም ለከፍተኛ ትምህርት ወደ ውጭ አገር ሄዱ አንዱ ወደ ፓኪስታን ሌላው ወደ ፈረንሳይ ፓሪስ ። የፈረንሳዩ ዶክትሬቱን ይዞ ተመለሰ ። ወደ ፓኪስታን ያቀናው በኢንተርናሽናል ዩኒቨርሲቲ ኦፍ ፓኪስታን የኮምፒዩተር ሳይንስ ተምሮ የማስተርስ ዲግሪውን ይዞ መጣ ።
ሁለቱ ጓደኛሞች አገራቸው ሲመለሱ በተማሩት እውቀት እንዴት ሀገራቸውን መጥቀምና ማሳደግ እንደሚችሉ ይጻጻፉ ነበር ። ለዚህ ነው ትምህርታቸውን ሲጨርሱ እውቀታቸውን ለወገኖቻቸውና ለአገራቸው ለማካፈል በ1988 ወደ አገራቸው የተመለሱት ። በ1989 የአገሪቷ የኢንፎርሜሽን ቴክኖሎጂ አቋቁመው ይንቀሳቀሱ ጀመር ።
በዚያን ወቅት በከተማዋ ውስጥ የኮምፒዩተር ፕሮግራም የሚሰራ ሰው በፍጹም አልነበረም ባይባልም እጅግ ጥቂት እንደሆኑ መገመት ይቻላል ። እነሱው ፕሮግራመር እነሱው ዲዛይነር እነሱው ቴስተር ሆነው እስከማስረከብ ይሰሩ ነበር ። ስራው በግል ጥቅም ቢያገኙበትም ከውጭ ይዘውት ለመጡት አላማ ምንም አልፈየደም ። የግል ጥቅም ፈልገው ቢሆኑ ኖሮ በተማሩበት አገር ተቀጥረው ከፍተኛ ክፍያ ሊያገኙ ይችሉ ነበር ። በዚህ ሁኔታ ጥቂት ከሰሩ በኋላ ቆም ብለው አሰቡ ። በዚህ አይነት መቀጠሉ ለአገር እድገትና ኢኮኖሚ የሚፈጥረው ነገር የለም ። በኢንፎርሜሽን ቴክኖሎጂ የልእለ እውቀት ማእከል ቶሎ ከፍተን ሌሎች ፕሮግራመሮች ዲዛይነሮች መፍጠር አለብን በማለት ተስማሙ ።
ሁለቱም በተማሩበት ት/ቤት ለሁለተኛ ዲግሪ ሲቀበሉ ዝም ብለው አይደለም ዘዴ አላቸው ። የሚመዘገቡት ተማሪዎች በሂሳብ በኢኮኖሚክስ በፊዚክስ ትምህርት የተመረቁ ሊሆኑ ይችላል ። በቀጥታ ማስተርስ ዲግሪ ከመጀመራቸው በፊት ፖስት ግራጁዌት ዲፕሎማ ያስተምሯቸዋል ። ማስተርስ ሲገቡ ደግሞ ፕሮቪዥናል ማስተርስ አድሚሽን የሚባል ትምህርት አለ ። በእነዚህ ኮርሶች የኮምፒዩተር ተማሪ ባለመሆናቸው የሚጐድላቸውን ኮርሶች ለአንድ አመት ያስተምሯቸዋል ። በመጨረሻም አንድ ፕሮጀክት ሰርተው ወደ ማስተርስ መደበኛ ትምህርት ይገባሉ ። እነሱም የማስተርስ ትምህርት ከመጀመራቸው በፊት ዲፕሎማ ኢን ኮምፒዩተር ሳይንስ ለመጀመር ወሰኑ ።
እነሱ የቴክኒክና የሙያ ሰዎች ናቸው ። ገንዘብ የላቸውም ። አላማቸውን ለማሳካት ሲነሱ ገንዘብ ማግኘት ግዴታ ነበር ። ብዙ አሰላሰሉ አልሆነም ። በመጨረሻም አንድ በንግድ የሚተዳደሩ ወዳጃቸው ትዝ አሏቸው ። አላማቸውን አማከሯቸው ። ወዳጃቸው አላሳፈሯቸውም ። በጣም ደስ አላቸው ። እኔ እንዲያውም እውቀትን መሰረት ባደረገ መሳተፍ እፈልግ ነበር ። ብታተርፉም ብትከስሩም ያሰባችሁትን ነገር ብትሞክሩት ጥሩ ነው በማለት አበረታታቸው ሞራል ሰጧቸው ። በዚህ አይነት 250ሺህ ብር የመነሻ ካፒታል ሰጧቸውና ሂልኮ የኮምፒዩተር ሳይንስ ት/ቤት በዶ/ር ናስር ዲኖ በዶ/ር አህመድ ሁሴንና በሀጂ ሰኢድ ካሴ የአክሲዮን ባለቤትነት በ1989 አ.ም ተቋቋመ ።
በአዲስ አበባ አራት ኪሎ አካባቢ የተወለዱት ዶ/ር ናስር ዲኖ የሂልኮ የኮምፒዩተርና ቴክኖሎጂ ት/ቤት ዳይሬክተር ናቸው ። ዶ/ር ናስር ዶክትሬታቸውን የሰሩት እዚሁ በአዲስ አበባ ዩኒቨርሲቲ ነው ። ከአአዩ በፒኤችዲ የመጀመሪያው የሶፍትዌር ኢንጂነሪንግ ተመራቂ ስለሆኑ ዩኒቨርሲቲው ዋንጫ እንደሸለማቸው ተናግረዋል ።
ሂልኮ ከተመሰረተ 18 አመት ሆኖታል ። ከኢንቨስትመንት ባለስልጣን ለትምህርት ብሎ ፈቃድ የወሰደ የመጀመሪያው ኮሌጅ ነው ። ጊዜው ስለቆየ ዘነጋሁት እንጂ የፈቃድ ቁጥራችንም 009 ይመስለኛል ብለዋል ። ት/ቤቱ ባለፈው ሳምንት ያስመረቃቸውን ጨምሮ በአጠቃላይ ከ3000 በላይ ተማሪዎች ማስመረቁን ፕሬዚዳንቱ ገልጸዋል ።
ት/ቤቱ ፖስት ግራጁዌት ዲፕሎማ በመስጠት ነው የጀመረው ። የሚሰጣቸው ኮርሶችም ዳታ ቤዝ ዲዛይን ሲስተም አናሊስስ ኤንድ ዲዛይን ኮምፒዩተር ኔትዎርክ ኮሙኒኬሽን ኦፕሬቲንግ ሲስተም በአጠቃላይ 9 ኮርሶች ነበር ። በዚህ አይነት ስምንት አመት ቆይቷል ።
ኮርሶቹን የምንቀይረው የአለም አቀፍ ገበያውን ፍላጐት እያየን ነው ። የአገር ውስጥማ ምን አለ ? እኛው ነን የፈጠርነው ። በዚህም ውጤታማ ነን ። በታወቁ አለም አቀፍ ድርጅቶች ውስጥ የሚሰሩ በርካታ ተማሪዎች አፍርተናል ። አምና በአሜሪካ የዳሰሳ ጥናት አድርገናል ። እኔም በሊደርሺፕ የአሜሪካ መንግስት ሸልሞኝ ነበር ። ሽልማቱን ለመቀበል ማይክሮሶፍት ኩባንያ ወደሚገኝበት ሲአትል ከተማ ሄጄ ማይክሮሶፍትን ስጐበኝ አምስት ተማሪዎቼን በኩባንያው ውስጥ ሲሰሩ አግኝቻለሁ ። በዋሽንግተን በኒውዮርክ ዩኒቨርሲቲዎች ዶክትሬታቸውን ሰርተው ተመልሰው የተቀላቀሉን ሰራተኞች አሉ በማለት አብራርተዋል ።
ለሁለተኛ ዲግሪ ይጨምርና ባለብዙ ሙያና ውጤታማ ሆኖ ይወጣል ። ብዙ አማራጮች ይኖሩታል ማለት ነው ። ጠቃሚ የሚሆነው በራሱ ብቻ ሳይሆን በብዙ ዘርፍ እንድትጠቀምበት ስለሚያስችል ነው ።
ሂልኮ ለጥራት የሚሰጠው ዋጋ ከፍተኛ ነው ። አንድ ሰው ተመዝግቦ ለመግባት ሁለት አመት ይጠብቅ ነበር ። ያ ህግ ዛሬም ይሰራል ። ፈተና ይሰጠዋል ያንን ካለፈ አፕቲትዩድ ይወስዳል ኢንተርቪው ይደረጋል በስራ ላይ ያገኘው ምዘና ይታያል የሰራው ጥናት ወይም ምርምር አሊያም ፕሮጀክት ካለ ይታይለታል ። እራስን ማስተማር ሰርቲፊኬት መያዝ ። እነዚህ ሁሉ ነጥቦች ዋጋ ስላላቸው ተፈታኙ ይጠቀማል ።
ላለፉት 6 አመታት የማስተርስ ዲግሪ ሲሰጥ ነው የቆየው ። ሶፍትዌር ኢንጂነሪንግና ኮምፒዩተር ሳይንስ በማስተርስ ዲግሪ ያስተምራል ። ከግል ኮሌጆችና ዩኒቨርሲቲዎች ሶፍትዌር ኢንጂነሪንግ በማስተርስ ደረጃ በመስጠት ቀዳሚ እንደሆኑ ዶ/ር ናስር ይናገራሉ ። በኮምፒዩተር ሳይንስ ደግሞ የመጀመሪያ ዲግሪ ይሰጣል ። ሶስተኛ የማስተርስ ዲግሪ ለመጀመር ዝግጅቱን አጠናቋል ። ማስተርስ ኦፍ ቢዝነስ ኢንፎርማቲክስ በዚህ አመት ለመጀመር ተዘጋጅተዋል ። ቢዝነስ ፕሮሰስ ከአይቲ ጋር አድርጐ ማሰብ የሚያስችል ቪዥን አላይመንት የተባለ አገልግሎት ሰጪ ነው ።
ዶ/ር ያሲን የተማሪዎቻቸውን የትምህርት አቀባበል ችሎታ በጣም ነው የሚያደንቁት ። ለ የተፈጠረ ትውልድ ነው የሚሏቸው ። የአእምሮ ችሎታቸው በጣም ከፍተኛ ነው ። በኮሌጅ ውስጥ ያላስተማርናቸውን ነገር በፕሮጀክት ይሰራሉ ። እኛ በማናውቀው ቋንቋ ሁሉ ይሰራሉ ። አንድ ወር 15 ቀን ተምረው ችግሮችን ፈትተው ተአምር የሚባል ሲስተም ነው የሚያሳዩህ ። እነዚህን ልጆች ወደ ውጭ መላክ አያስፈልገንም ። ቢዝነሱን ራሱን ወደዚህ ማምጣት ይቻላል ። ተማሪዎቹ የሰሯቸው ችግር ፈቺ የምርምርና የጥናት ፕሮጀክቶች በአገር ውስጥና በውጭ አገር ጆርናሎች እየታተሙ ነው ። እስካሁን 300 ፕሮጀክቶች ታትመው ማንም በነጻ እንዲጠቀምባቸው በሂልኮ ዌብሳይት ተለቋል ።
የሶፍትዌርና ኢንጂነሪንግ ምሁሩ ኢትዮጵያ በፍጹም ወደኋላ ልትቀርና ልትቀደም የማይገባት የ ዘርፍ አለ ይላሉ ። እሱም ኢ-ለርኒንግ ነው ። ትምህርት ባልተዳረሰበት አካባቢ ኢንተርኔት ወይም ሳተላይት በመጠቀም ትምህርትን በአዲስ አበባ በአውሮፓ ደረጃ መስጠት ያስችላል ። በኢትዮጵያ ውስጥ ኢ-ለርንግ ለማስፋፋት ሂልኮ ከአንድ የአሜሪካ ኩባንያ ጋር ስምምነት ላይ መድረሱን ዶ/ር ናስር ገልጸዋል ።
ሂልኮ ኮሌጅ በ250ሺህ ብር መነሻ ካፒታል ነው የጀመረው ። አሁን የኩባንያው ሀብት ከ20 ሚሊዮን ብር በላይ ሆኗል ።





