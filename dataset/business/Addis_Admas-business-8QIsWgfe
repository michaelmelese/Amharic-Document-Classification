ኢትዮጵያን ያላችሁ እስኪ እንያችሁ !
ከጥቂት ወራት በፊት በሀገራችን ተከስቶ የነበረው እጅግ አሳሳቢ የፖለቲካ ሁኔታ ሀገራችን ላይ ከባድ የእርስ በርስ የመተላለቅና ሀገር የመበተን ስጋት ደቅኖብን እንደነበር አይዘነጋም ። ሆኖም ግን ሁኔታው ማንም ሰው ባልገመተውና ባላቀደው ተአምር በሚመስልና በአስደናቂ ሁኔታ ሊወገድ ችሏል ። በሁኔታውም ሁሉም የሀገራችን ሰላም ወዳድ ዜጋ እጥፍ ድርብ ደስታ እንደተሰማው በየአጋጣሚው እየገለጸ ይገኛል ።
የዚህ የፖለቲካ አካሄድና ስኬታችን ዋነኛ ፊታውራሪ ደግሞ የተከበሩ መሪያችን ጠ/ሚ ዶ/ር አብይ አህመድና ቅን የስራ ባልደረቦቻቸው መሆናቸው ይታወቃል ። ጠ/ሚኒስትራችን የወቅቱን አሳሳቢ የሀገር ነቀርሳ ማከም የጀመሩት ከበአለ ሲመታቸው እለት ጀምረው ሀገራችን ኢትዮጵያ ለብዙ አመታት ርቃ የተጓዘችበትን የጥላቻና ያለመተማመን ልማድ ከስሩ መንግሎ ለመጣል ቃል በመግባት ነበር ። በምትኩም የይቅርታ የምህረት የፍቅርና የሰላም መንገዶችን እንደሚከተሉ አረጋገጡ ። ይህንንም ቁርጠኝነታቸውን ባረጋገጡ ማግስት መገመት ከሚቻለው ፍጥነት በላይ በርካታ ለማመን የሚያስቸግሩ እጅግ አስደሳች ተግባራትን በቃላቸው መሰረት አከናውኑ ።
በዚህም የተነሳ ዜጐች ከመቼውም የቅርብ ዘመን የሀገራችን ታሪክ በተሻለ በሀገራችን ላይ ላቅ ያለ ብሩህ ተስፋን መሰነቅ ችለናል ። ለአመታት የተገመዱና የተወሳሰቡ ውል አልባና አደገኛ የፖለቲካ ችግሮቻችን መፍትሄ ለመስጠት ቀርቶ በአይነት ዘርዝሮ ለመጨረስም የማይታሰብበት ደረጃ ደርሰን እንደነበር አይዘነጋም ። የጠ/ሚ አብይ አህመድ የአመራር ብቃት ግን ነገሮችን በፍጥነት መልክ እንዲይዙ እያስቻለ ይገኛል ። ሆኖም ግን ይህን የተገኘውን የስኬት ተስፋ ዘላቂነቱን ለማስቀጠለል ከተፈለገ ሀገራችን ከፖለቲካዊ ውጥንቅጦሹ በተጨማሪ በብዙ አቅጣጫዎች አሳስረዋት የሚገኙ ፍጹም ጊዜ የማይሰጡ ተደራራቢ ችግሮቿ እንዲፈቱ የሁሉንም ዜጋ ትብብር መጠየቁ ግልጽ ነው ። በአስፈሪ ሁኔታ በመገስገስ ላይ የሚገኘው የሀገራችን ህዝብ ቁጥርና ተያያዥ ፍላጐቶቹ ከቁጥጥር ውጭ ሆኖ ብዙ ነገሮች ከማበለሻሸቱ በፊት ከፖለቲካ መጠላለፍ በፍጥነት ወጥቶና በፍጹም ሀገራዊ መግባባት ላይ ወደተመሰረተ የፖለቲካ-ኢኮኖሚ ስርአት መግባት ለነገ የማይባል አጣዳፊ ተግባር መሆን አለበት ።
በመሆኑም አሁን የተገኘውን ሀገራዊ ተስፋ ለመጨበጥ እኛ ዜጐች በቃልና በሀሳብ ከምናቀርበው ድጋፍና ምስጋና ባልተናነሰ አጋርነታችንንም ሆነ ታዛዥነታችንን ከአንድ ሀገር ወዳድ ዜጋ በሚጠበቅ መጠን በፍጹም ቅንነት በተግባር ለመወጣት መረባረብ ይጠበቅብናል ። እንደሚታወቀው ያለ ጠንካራ ኢኮኖሚያዊ መሰረቶች ለፖለቲካዊ ችግሮች ብቻ መፍትሄ በመስጠት ሀገርን ለውጤት ማብቃት አይቻልም ። ሆኖም ግን የተለየ ኢኮኖሚያዊ የህግና የፖሊሲ ማሻሻያዎች በመንግስት በኩል ሳይጠበቁ በዜጐች ቅንና ፈጣን ትብብር ብቻ መስተካከል የሚችሉ ችግሮች አሉ ። በዚህም ምክንያት አዲሱን የመንግስት አመራር በጉልህ መደገፍ የሚያስችሉ እድሎች በእጃችን ይገኛሉ ። ከእነዚሁ በኢትዮጵያውያንና ትውልደ ኢትዮጵያውያን ቀጥተኛ ትብብር ብቻ በጉልህ ጋብ ማለት ከሚችሉ አንገብጋቢ ኢኮኖሚያዊ ችግሮች አንዱ የሀገሪቱን ህልውና እጅግ የከፋ አደጋ ላይ ጥሎት የሚገኘው የውጭ ምንዛሪ እጥረት ጉዳይ ነው ።
የሀገራችን ኢኮኖሚ ለአምራቾች በግብአትነት ከሚያገለግሉ ጥሬ እቃዎች ጀምሮ እስከ አለቀላቸው ምርቶች ድረስ ከውጭ በሚገቡ እቃዎች ላይ ጥገኛ መሆኑ ይታወቃል ። በሌላ በኩል ደግሞ በቀዳሚው አመራር የተሳሳቱ የፖሊሲ ችግሮችና መረን የለቀቁ ፖለቲካዊና ኢኮኖሚያዊ ውንብድናዎች የተነሳ ከወጪ ንግዱ የሚገኘው ገቢ የገቢ ንግዱ የሚጠይቀውን የምንዛሬ ፍላጐት ሊያሟላ በሚያስችል አቋም ላይ እንዲገኝ አላስቻለውም ። በዚህም ትልቅ የንግድ ሚዛን መዛባት ተከስቷል ።
ለውጭ ምንዛሪውም እጥረት ሆነ ለአጠቃላዩ የኢኮኖሚው መሽመድመድ ሀገር ውስጥ የተፈጠሩ ችግሮች ዋነኞቹ መሆናቸው ግልጽ ነው ። ግን ደግሞ በሌላ ጐኑ ከሀገር ውጭ የምንዛሬ እጥረቱን ችግር ካባባሱት ነጥቦች መካከል የነበረውን የመንግስት አስተዳደር በመቃወም ከውጭ ወደ ሀገር ቤት የሚላኩ ገንዘቦች ላይ ማእቀብ የመጣሉ ተግባርና ቅስቀሳ አንዱና ዋነኛው ነው ። ሌላውና ዋነኛው የውጭ ምንዛሬው በሚገኝባቸው ሀገራት ላይ ተመስርቶ የሚላከውን ገንዘብ እየጠለፈ የሚያስቀር ረቀቅ ያለ የጥቁር ገበያ መስመር መስፋፋትና መጐልበትም መጠቀስ ያለበት ጉልህ ችግር ነው ። ሀገሪቱ ከምታስመዘግበው የወጪ ንግድ መጠን በተሻለ የውጭ ምንዛሬ ማግኘት የሚያስችላትን የሀዋላ ገቢ ማዳከም ማስቆምና ምንዛሬውን መጥለፍ በእርግጥም ከባድ አሉታዊ ጫናውንና የሚያደርሰውን ሀገራዊ ክስረት መገመት አይከብድም ።
ጥቁር ገበያውን አንዴ መጠቀም የጀመሩ ሰዎች ደግሞ ተላምደውት እንዲቀሩ የሚያደርጉ ጣእሞች አሉት ። ለምሳሌ ጥቁሩ ገበያ ከባንኮች ሻል ያለ ጥቅም ማስገኘት ማስቻሉ ያለ ቢሮክራሲያዊ ውጣ ውረድ መላክ መቻሉ በተፈለገው ሰአትና ቀን ቅብብሎሹ በቀላሉ በስልክ ጥሪ ብቻ ማከናወን መቻሉ ይጠቀሳሉ ። በተጠቀሱት ነጥቦች አማላይነት የጥቁሩ ገበያ አስተላላፊዎች በህጋዊ መንገድ ወደ ሀገር ቤት ይገባ የነበረውን ምንዛሬ እዚያው የሚላክበት ሀገር ከላኪ እጅ ጠልፈው ያስቀሩትና ኢትዮጵያ ለሚገኘው ተከፋይ ሰው የምንዛሬ ተመኑን አስልተው ሀገር ውስጥ ባለ ሸሪካቸው በኩል በብር እንዲከፈል ያደርጋሉ ።
ይህ ተግባር ደግሞ ሁለት አሉታዊ ውጤቶችን በሀገር ላይ ያስከትላል ። አንደኛ በገቢ ንግድ ላይ የተመረኮዘው የሀገራችን ኢኮኖሚ ከውጭ እቃ የመግዣ የውጭ ምንዛሬ ምንጩን ያዳክምበታል ። በዚህም ምክንያት ሀገሪቱ ውስጥ በቂ የሸቀጦች አቅርቦት እንዳይኖር ያደርጋል ። በሁለተኛነት ደግሞ የተላከለትን ገንዘብ በብር የተቀበለው ኢትዮጵያ ያለው ሰው እቃ ሊገዛ ወደ ገበያው ይወጣል ። ገበያው ደግሞ በተፈጠረው የምንዛሬ እጥረት የተነሳ በቂ አቅርቦት ስለሌለው የእቃዎች ዋጋ ንሮ ይጠብቀዋል ። ስለዚህ ገዢው በተላከለት ብር አቅም ተጠቅሞ ውድ በመክፈል ይገዛል ። ሁኔታው የሚሸጥ እቃ እንዳይኖር እየከለከሉ መግዣ ብር እንደ መስጠት አይነት ጨዋታ ይመስላል ። ይህም አካሄድ በጥቅሉ በሀገር ደረጃ በቂ አቅርቦት ሳይኖር ከፍ ያለ ፍላጐት እንዲኖር ያደርጋል ። በዚህም ሳቢያ የዋጋ ንረት ብሎም አጠቃላይ የኑሮ ውድነት ይከሰታል ። ጫናው ከውጭ ገንዘብ የሚልክ ዘመድ በሌላቸው ዜጐች ላይ ይበልጥ ይበረታል ።
በአጠቃላይ አሁን በጠ/ሚ አብይ አህመድ የሚመራው መንግስት ችሎ መቋቋም ከተቸገረባቸው ኢኮኖሚያዊ ፈተናዎች አንዱና ዋነኛው የዚሁ የምንዛሪ እጦት ችግር ነው ። አዲሱ የመንግስት አመራር በበርካታ እና ጊዜ በማይሰጡ አንገብጋቢ ሀገራዊ ፈተናዎች መወጠሩ አልበቃ ብሎ በገቢ ንግድ ላይ የተመሰረተ ኢኮኖሚ ያላትን ሀገር መላወሻ ከሚያሳጣ የምንዛሬ እጥረት ጋር መረከብ ምን ሊያስከትል እንደሚችል መገመት አይከብድም ።
ስለሆነም ሀገር ወዳድ ውጭ-ኗሪ ኢትዮጵያውያን ሁሉ በአሁኑ ሰአት ሀገራችን ኢትዮጵያ በታላቅ የተስፋ ብርሃን እየተመራች በመጓዝ ላይ እንደምትገኝ ይታወቃል ። ሆኖም ግን የተገኘው ተስፋ የተጨበጠ ስኬት እንዲሆን የሁሉም የኢትዮጵያ ልጆች ቀና ትብብርና ርብርብ ማስፈለጉ አሌ የማይባል ሀቅ ነው ።
ይህ ወቅት በፖለቲካው ዘርፍ ስታበረክቱት እንደነበረው አስተዋጽኦ ሁሉ በኢኮኖሚውም ሀገራችሁን የምታግዙበትና የኢትዮጵያዊነት አሻራችሁን በለውጡ ጐዳና ላይ ማሳረፍ የምትችሉበት ጥሩ አጋጣሚ ነው ። ሀገራችሁን ለማገዝ የሚያስችላችሁ በእጃችሁ የሚገኝ ይህ እድል ከኪሳችሁ ምንም አይነት ትርፍ ገንዘብ ማውጣት አይጠይቃችሁም ። የሚጠይቃችሁ ወደ ሀገር ቤት የምትልኩትን የውጭ ሀገር ገንዘብ በህጋዊ የሀዋላ ማስተላለፊያ መንገዶች መጠቀምንና በዚያም ሳቢያ የምታጧት ትንሽዬ የምንዛሬ ልዩነት መተው ብቻ ነው ።
አሁን ሀገራችን መታገዝ የሚገባው የለውጥ ጐዳና ላይ ትገኛለችና በጥቁር ገበያ በመላክ የምታገኙትን ትርፍ ብትተዉት ለምትወዷት ሀገራችሁና ህዝቧ የተከፈለ ታላቅ የዜግነት ስጦታ እንደሆነ አድርጋችሁ መቁጥር ትችላላችሁ ። በዚህ ጉዳይ ላይ እርስ በርስ ከፍተኛ መቀሳቀስ ብታደርጉ ብዙ ውጤት ይገኝበታል ። ለእናት ለአባት እና ለቤተሰብ ከምትልት ከትንሿ ገንዘብ ጀምሮ ለትላልቅ የንግድ ስራዎች ማከናወኛ ሳይቀር በጥቁር ገበያ መጠቀሙ በደሃ ሀገር ላይ የሚፈጸም በደል ስለሆነ ከዚህ በኋላ እርግፍ አድርጋችሁ ተዉት ። እያንዳንዷ ምንዛሪ በህጋዊ መንገድ ወደ ሀገር ቤት ስትገባ በምጥ ተይዛ ለምትገኘው ለምንወዳት ኢትዮጵያ ደም የመለገስ ያህል ስሜት ይኖረዋል ። የዚያን ያህል ጥቅሙ የጐላ ነውና ።
ጠ/ሚራችን ከሀብታም ሀገራት መሪዎች ጋር በተገናኙ ቁጥር ልጆቿን ያለ አባት ለብቻዋ በመከራ እንደምታሳድግ እናት በየደረሱበት ለምንዛሬ ምጽዋት መለማመጥ የለባቸውም ። ስራው በግላቸው እጅግ ቢያስመሰግናቸውም እንደ ሀገር ግን ነገሩ የሚያሳፍረን እንጂ የሚያኮራን ተግባር ሊሆን አይችልም ። በየደረስንባቸው ሀገራት የሀገራችንን ጥቅም ባስጠበቀ መልኩ ብቻ መነጋገርም ሆነ አቋም መያዝ የምንችለው በገንዘብ እጦት ያልተቀፈደደ መሪ እና ሀገር ሲኖረን መሆኑን መዘንጋት የለብንም ። ስለሆነም በውጭ ሀገራት ያውም በራሳችን ወገኖች የተጀመረውን አደገኛውን የጥቁር ገበያ መስመር በአጭሩ መልክ እናስይዘው ። ኢትዮጵያን ያላችሁ እስኪ እንያችሁ ! ኢትዮጵያ ትቅደም !


