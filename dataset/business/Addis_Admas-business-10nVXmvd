4ሺ የዩኒቨርሲቲ ተማሪዎች የሚሳተፉበት የ ውድድር ይካሄዳል ።
አሸናፊዎች ለአለማቀፍ ውድድር እንዲመረጡ እድል ይሰጣል ሁአዌ ።

በአለም በሰባተኛ ደረጃ ላይ የሚገኘው ግዙፉና ታዋቂው የቻይና የመገናኛ ኢንፎርሜሽን ቴክኖሎጂ ኩባንያ ሁአዌይ በሰሜን አፍሪካና በተቀረው የአለም አገሮች መካከል የሚካሄድ የመገናኛና ኢንፎርሜሽን ቴክኖሎጂ ውድድር በመጪዎቹ ወራት እንደሚያካሂድ አስታወቀ ።
ሁአዌይ ከቻይና ኤምባሲና ከትምህርት ሚ/ር ጋር በመተባበር ያዘጋጀው ሶስተኛው የአይሲቲ ውድድር መጀመሩን ለማስታወቅ ባለፈው ማክሰኞ በትምህርት ሚ/ር የስብሰባ አዳራሽ በተደረገው ስነ-ስርአት በኢትዮጵያ የሁአዌ ዋና ስራ አስፈጻሚ ሚ/ር ቲበር ዞሁ ለሶስተኛ ጊዜ በሚካሄደው በዚህ ውድድር በኢትዮጵያ የአይሲቲ ትምህርት ከሚሰጡ 20 ዩኒቨርሲቲዎችና የትምህርት ተቋማት የተውጣጡ 4000 ተወዳዳሪዎች እንደሚሳተፉ ገልጸዋል ።
የውድድሩ አላማ የኢትዮጵያን የመገናኛና ኢንፎርሜሽን ቴክኖሎጂ ለማሳደግና ለማስፋፋት መሆኑን የጠቀሱት ሚ/ር ቲበር ዞሁ ይህ ከመንግስት ከትምህርትና ከኢንዱስትሪ የተዋቀረ ሀሳብ በዩኒቨርሲቲ ደረጃ ያሉ ተማሪዎች እውነተኛ የህይወት ልምድ እንዲያገኙ የቴክኖሎጂ ሽግግር ለማካሄድ የተሻለ ስርአተ ትምህርት ለመቅረጽና ተማሪዎችን ለወደፊት የቅጥር እድሎች ለማዘጋጀት መሆኑን ተናግረዋል ።
ይህ ልዩ ውድድር ለተማሪዎች የተለየ የትምህርት ልምድ ከመስጠቱም ባሻገር በአገራቸው ተወዳድረው ለአለም አቀፍ ውድድር እንዲመረጡ እድል ይሰጣል ያሉት ሚ/ር ዞሁ መጀመሪያ በሀገር አቀፍ ደረጃ 4000 ተማሪዎች ይወዳደራሉ ። እያንዳንዱ የትምህርት ተቋም የአይሲቲ ፈተናዎችን በማካሄድ 20 ከፍተኛ ነጥብ ያመጡ ተማሪዎች ይመርጣል ።
እነዚህ የተመረጡ አሸናፊዎች የሁአዌይ ተወካዮች በተገኙበት ይፈተኑና ብልጫ ውጤት ያመጡ ተማሪዎች ተመርጠው ለመጨረሻው አገር አቀፍ ውድድር ያልፋሉ ። ከእነዚህ ውስጥ 3 አሸናፊዎች በፈተና ተመርጠው ይሸለማሉ ብለዋል ።
ሁአዌይ ለአሸናፊ ተማሪዎች ለመምህራንና ለትምህርት ተቋማት ሽልማት የሚሰጥ ሲሆን 1ኛ እና 2ኛ የወጡት ተማሪዎች የሁአዌይ ሜት 10 ሞዴል ተንቀሳቃሽ ስልክና ሰርቲፊኬት 3ኛ ለሚወጣው ደግሞ የሁአዌይ ዋይ 7 ሞዴል ተንቀሳቃሽ ስልክና ሰርቲፊኬት ይሸለማሉ ።
ከተሸላሚዎቹ መካከል ሶስት ተማሪዎችና አንድ መምህር ተመርጠው በአፍሪካ አህጉር ውድድር ይሳተፋሉ ። በዚህ ውድድር አሸናፊ የሚሆነው ተማሪ በቻይና ሸንዘን በሚካሄደው አለም አቀፍ ውድድር የመሳተፍ እድል ያገኛል ተብሏል ።


