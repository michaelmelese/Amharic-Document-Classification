የጐጆ ባለሙያው !
የተፈጥሮ ውበታቸውን በጠበቀ መልኩ ስራ ላይ የምታውላቸው የዛፍ አይነቶችን ከየት ታገኛለህ ?
ሰዎች ዛፎችን ከመኖሪያ ቤትና ከመስሪያ ቤቶች ቆርጠው ይጥሏቸዋል ። የእንጨቶችን ባህሪና ውበት ለይቼ ስለማውቅ በየመንገዱና በየአካባቢው አይኔ እንጨቶችን ፍለጋ ይባዝናል ። የተጣሉ የእንጨት ዝርያዎችን የመበስበስና ያለ አግባብ ወድቀው ከመቅረት የማዳን ስራ ነው የምሰራው ።
በእግሬ ስጓዝ እንን የወደቀና የሚያምር እንጨት ካየሁ አነሳለሁ ። በተፈጥሮዋቸው ውስጥ የራሳቸውን ባህሪ እፈልጋለሁ ። ሶፋ የመስታወት ፍሬም የወንበር እግሮች ጠረጴዛ የመሳሰሉትን ይገኝበታል ።
እንዴት ነው ወደዚህ ሙያ የገባኸው ?
ውስጤ ያለውን ሞያ አውጥቼ እንድጠቀም የረዳኝ እግዚአብሄር ነው ። ከዚህ ስራ ጋር የምተዋወቅበት ምክንያት አልነበረም ። በችግር ምክንያት ቤተሰቦቼን ለመርዳት ብዬ የቀን ስራ ተቀጥሬ በመስራት ነው ነገሮች እዚህ ደረጃ የደረሱት ።
ለቤተሰቤ ሁለተኛ ልጅ ነኝ ። ገና 8ኛ ክፍል እያለሁ በ14 አመቴ ነው እየተማርኩ ቤተሰቤን ለመርዳት ወደ ቀን ስራ ገባሁት ። በቀን 3 ብር ከ50 ሳንቲም አገኝ ነበረ ።
እኔ እና የአሁን ሞያዬ በዚህ ሁኔታ ተጣጥመን እዚህ ደረሰን እንጂ የእኔ ፍላጐት ቦክሰኛ መሆን ነበር ። ኑሮው ግን አልተመቸም እንን ተደባድቤበት እናም ኑሮ ግራ ሲያጋባኝ ከጓደኞቼ ተደብቄ የ3 ብር ከ50 ሳንቲም ስራዬን ጀመርኩ ። መቼም ይደርስብኝ የነበረው ጫና የሚገርም ነው ። ጓደኞቼ አንተ ኩሊ ከእኛ ጋር እየተማርክ እንዴት የቀን ስራ ትሰራለህ እያሉ ያሸማቅቁኝ ነበር ። ግን ለዛሬ ስኬት ያበቃኝ ትናንት ያገኘሁትን ስራ መስራቴ ነው ።
የቀን ስራ ስትል ምን አይነት ነው ?
የሰው ቤት አጥር እሰራ ነበር በቆርቆሮ በእንጨት ።
ሲሚንቶ እሸከም ነበር ። ድንጋይ ከመኪና አወርዳለሁ ። ይህን እየሰራሁ ትምህርቴን ጨረስኩ ። ከዛም ተግባረድ ገባሁ ።
ከተግባረእድ በኋላ ነው ወደ እንጨት ስራ የገባኸው ?
ለእንጨት ውበት ያለኝ ፍቅርና አድናቆት የተለየ ነው ። እንጨት ሲማገድ ያለ አግባብ ሲጐሳቆል ደስ አይለኝም ። በጣም አዝናለሁ ። የማይረሳኝ ገጠመኝ አለ ።
አንዲት እናት እንጀራ ይጋግራሉ በእንጨት ። ቆሜ ስመለከታቸው በጣም የሚያምረውን እንጨት አንስተው ይማግዱታል ። የእንጨቱ ቅርጽ አፉን ይከፍትና መንታ ምላስ ያለው እባብ ይመስል ነበር ። ስጡኝ ብላቸው እየጋገርኩት ያለው ሊጥ ይበላሽ ? እንጀራ እየጋገርኩ መሰለኝ ብለው ተቆጡ ። ልክፈል ብላቸውም እንን እምቢ አሉኝ ። ምን ትፈላሰፍብኛለህ ! ሲሉኝ ዞር አልኩ ። ያንን የመሰለ የእንጨት ውበት ከየትም ላመጣ እንደማልችል ስለማውቅ እንባ ነው የተናነቀኝ ።
ውበት ያላቸው የእንጨት ዝርያዎች በተለይ ከየት ታገኛለህ ? ከአዲስ አበባ ነው ወይስ ።
አዲስ አበባ አዲስ አበባ ደግሞ ምን የሚታይ እንጨት አለ ። አርሲ ነገሌ ብትሄጂ የዛፎቹ ተፈጥሮ ያስደንቅሻል ።
ጉብጥብጥ ያሉና የተለያዩ አይነት ቅርጾች ያላቸው ዛፎች አሉ ። የሰው ቅርጽ የሚመስሉ አሉ ። ወንድና ሴት ትናንሽ ልጆች የወንድና የሴት ብልት የሚመሳስሉ ሁሉ አሉ ። እዛ አካባቢ ዝግባ ቀረሮ ባህር ዛፍ ግራር የመሳሰሉ ዛፎች አሉ ። አቤት ሲያሳዝንሽ ደን ልማት ብትይ የአካባቢው ማህበረሰብ እንደ ጉድ ነው አልኩሽ የሚጨፈጭፋቸው ። እንጨቶቹ እንዲሁ ወድቀው ስታያቸው እምባሽ ይመጣል ። ባክነው እንዳይቀሩ እኔ ወደ ህዝብ እይታ አመጣቸዋለሁ ። ደብረብርሃን አክሱም ዝዋይ ጅማ አካባቢ ያሉ እንጨቶችም ድንቅ ጥበብና አፈጣጠር ያላቸው ናቸው ። እኔ በእንጨት ፍቅር ወድቄያለሁ ።
የአገር ባህል ቤቶችንም ትሰራለህ ?
ሌላው ህይወቴ የተመሰረተው በጐጆ ቤቶች ጥበብና ውበት ነው ። በሳር በፊላ በቀርከሃ ጐጆ ቤቶች እሰራለሁ ። በመዝናኛ ቦታዎችና በተለይ በአዲስ አበባ ጥሩ ገቢና መኖሪያ ያላቸው ሰዎች ግቢ ውስጥ ምርጥ ጐጆዎችን ሰርቻለሁ ።
እስቲ ከሰራሃቸው መዝናኛ ስፍራዎች ጥቀስልኝ ? ያንተ ጐጆዎች የት የት ይገኛሉ ?
የአፍሪካ ቫኬሽን ክለብ ቦራቲ ሎጂ የሳቫና ሎጅ በአዋሳ የሌዊ ሪዞርት የሚጠቀሱ ሲሆን በላንጋኖ ዙሪያ የሚገኙ ባለሀብቶች ገዝተው የሚያከራይዋቸውና ከነቤተሰቦቻቸው የሚዝናኑበትን ጐጆዎች ዲዛይኑን ከማውጣት ጀምሮ እስከመገንባት ድረስ ሰርቻለሁ ። በአዲስ አበባ ሃያት ሲኤምሲ ቦሌ ፒያሳ እና ሌሎች አካባቢዎች በግለሰቦች መኖሪያ ቤት ውስጥ ጐጆዎችን እንዲሁም ባንኮኒና ባንኮኒ ዙሪያ የሚቀመጡ ወንበሮችን በእንጨት አሳምሬ ሰርቻለሁ ። ሰዎች በአሁኑ ጊዜ ጊቢያቸው ውስጥ ወይንም በሳሎናቸው ውስጥ ጐጆ ቤት እንዲሰራላቸው ይፈልጋሉ ።
ለምን መሰለሽ ጐጆ ቤት ሙቀት ሆነ ቅዝቃዜ የአየር ንብረቱን ከመቆጣጠሩ በተጨማሪ የአገር ቤት ስሜት ይፈጥራል ።
ከሚያብረቀርቅርና ከተፈጥሮ ውጭ ከሆነ ጌጣጌጥ የበለጠ ያምራል ። ብቻ ደስታ ይሰጥሻል ። የገጠር ድባብ ይፈጥርልሻል ። ይሄው እንግዲህ 18 አመት ሙሉ ህይወቴ ሆኗል ።
ጐጆ ቤት ለመስራት ወጪው ውድ ነው ይባላል ?
ተመጣጣኝ ነው ። ውድም ቢሆን እኮ እድሜ ይቀጥላል ። እንዴት መሰለሽ ጐጆ ቤት ውስጥ ዘና ብሎ መጽሀፉ ማንበብ እረፍት ማድረግ ቡና መጠጣት በጐጆ ቤቶች ውስጥ የምትተነፍሽው አየር ሁሉ ደስ የሚልና የሚያነቃቃ ነው የተረጋጋ መንፈስ ይሰጥሻል ።
አይንሽን አይሰለቸውም ። በእርግጥ ሳሩና ቀርከሃው ውድ ነው ። እኔ የማስበው እንዴት ተውቦ ይሰራል የሚለውን እንጂ የሚያስወጣኝንና የማተርፈውን አይደለም ። ደግሞ ከየት ነው የምታመጣው ብለሽ ገበያዬን እንዳትዘጊብኝ ከሩቅ አካባቢ ነው ።
አንዱ ጐጆ በምን ያህል ብር ይሰራል ?
በርግጥ እንደ ሁኔታው ቢለያይም በአማካይ ልነግርሽ እችላለሁ ። ሶስት በአራት የሆነ ጐጆ ስልሳ ሺህ ብር ይሰራል ።
የጐጆ ቤት ዲዛይኑ የራስህ ነው ወይስ ሰዎች እንዲህ ስራልን ይሉሃል ?
ሰዎች ፍላጐታቸውን ይነግሩኛል ። እኔ ደግሞ የዲዛይኑን ውበት በአእምሮዬ ስዬ እንደዚህ ይሁን እላቸዋለሁ ። እነሱም ይሰሙኛል ። ቦታውን አያለሁ የሚያመቸውን ዲዛይን መርጬ በሚያምር መልኩ አስውበዋለሁ ።
እንዴት ነው ሰው ጐጆ ቤት ይፈልጋል ?
ዛሬ ዛሬ በጣም ብዙ ጥያቄዎች አሉ ። ሰው መኖሪያ ቤቱን በጐጆዎችና በተፈጥሮ እንጨቶች ማስጌጥ ይፈልጋል ። ግን ያን ያህል ጥቅሙ የገባው አለ ማለቱም ይቸግራል ።
ባለሃብቶች አካባቢ ግን ፍላጐት አለ ። ከውጭ የሚመጡ ሰዎች መኖሪያ ቤታቸው ውስጥ ጐጆ ቤትና የእንጨት ስራ ውጤቶች እንዲኖራቸው ይፈልጋሉ ያሰራሉም ። የውጭ ዜጐችም የመኖርያ ቤታቸውን በር መቀመጫ ጠረጴዛ የተለያዩ የቤት ቁሳቁሶችን ወዘተ በእንጨት ውጤቶች ያሰራሉ ።
ጐጆዎች ስያሜ አላቸው ?
የሲዳሞ ባህላዊ ጐጆ የሚሰራው በቀርከሃ ሲሆን ውስጣዊ ክፍሉ ግርግዳው ዙሪያውን በወፊጮ ይሰራል ።
የወላይታና የጐጃም በሳር ይሰራል ። የኦሮሚያ አካባቢ በፊላ ይሰራል ።
በስርህ ስንት ሰራተኞች ይተዳደራሉ ?
እንደ ስራው ሁኔታ በየጊዜው ቢለያይም እስከ 50 ጊዜያዊ ሰራተኞችን እቀጥራለሁ ። በስሬ እስከ 15 ባለሞያዎች አሉኝ ።
የአንተ መኖሪያ ቤትስ በዚህ መልኩ የተሰራ ነው ?
ቤቴን በዚህ መልኩ ለመስራት ዲዛይኑን ነድፌ አስቀምጫለሁ ። ግን ሃዘን ላይ ስለነበርኩ እስካሁን አልተሰራም ። አሁን ተረጋግቻለሁ ። በቅርቡ ቤቴን በጐጆና በእንጨት ስራ ውጤቶች አስውቤ በአጭር ጊዜ ውስጥ እጋብዝሻለሁ ።
ቤተሰብ መስርተሃል ?
አዎ ሁለት ልጆች አሉኝ ። የ6ኛ እና የ8ኛ ክፍል ተማሪዎች ናቸው ። ባለቤቴ የዛሬ ሶስት አመት አካባቢ በካንሰር በሽታ አርፋለች ። ራሴ ያስተማርቸው እህትና ወንድሞቼ ከእኔ ጋር ይኖራሉ ። በባለቤቴ ሀዘን ምክንያት አንዳንድ ያሰብቸውንም ስራዎች አጓትቻቸው ነበር ። እንግዲህ በቅርቡ የራሴን ቤት በባህላዊ መልኩ ከመገንባት በተጨማሪ በዝዋይ የራሴን የእንጨት ቤት እየከፈትኩ ነው ። ስራዬ ተንቀሳቃሽ በመሆኑ እዚህ አዲስ አበባም የእንጨት ቤት አለኝ ። በዚህ ሁኔታ ነው ያለሁት ።
ገቢህ ምን ያህል ነው ?
ገንዘቡን ተይው ግን እግዚአብሄር ይመስገን ገቢዬ ከፍተኛ ነው ። ጥሩ ገንዘብ ሰርቻለሁ የተሻለ ጊዜ ላይ ነኝ ብልሽ ይበቃል ። ዛሬም እንግዲህ ቀን ከሌሊት እየሰራሁ ነው ። በኮንስትራክሽን ስራም እድገት እያሳየሁ ነው ። እግዚአብሄር ይመስገን ሁሉም መልካም ነው ።
