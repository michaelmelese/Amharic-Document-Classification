ያልገነባነውን አንሸጥም ።
የሪል እስቴት ቤት አልሚዎች በኢትዮጵያ ከተከሰቱ ሃያ አመታት አስቆጥረዋል ። ቁጥራቸውም ከጊዜ ወደ ጊዜ እየጨመረ መጥቷል ። ነገር ግን እንደ ብዛታቸው በቤት ጥራት ታማኝነትና ተደራሽነት የሚያደርጉት ፉክክር አልነበረም ። እንደውም ግማሽ/ሙሉ የቤት ዋጋ ተቀብለው የሚሰወሩት ለአመታት አሳሳቢ ሆኖ ቆይቷል ። አንዳንዶቹም በተባለው ጊዜ ማስረከብ ተስኗቸው ፍርድ ቤት የሚቆሙበት ጊዜም ነበር ። በዚህም የተነሳ ቤት ፈላጊውና አቅርቦቱ ሊመጣጠን አልቻለም ። ከቅርብ ጊዜ ወዲህ ከቤት ፈላጊዎች ገንዘብ ሰብስቦ ለግንባታ ማዋል ወይም መሰወር ቀርቶ በራሳቸው ወጪ ቤት ገንብተው የሚሸጡ ድርጅቶች እየተፈጠሩ ነው ። ያልገነቡትንም እንደማይሸጡ ማስታወቂያ እያስነገሩ ይገኛሉ መልካም ጅምር ።
ከዚህ ተነስተን የመንግስትና የግል ድርጅቶች አመራር ግንባታ የጋራ ማህበረሰብ ግንባታ የኢኮኖሚ ልማት ግንባታና የማህበረሰብ የልቡና ውቅር ግንባታ በኢትዮጵያ በሚገባ ተከውኗል ወይ ብለን እንጠይቅ ። የቤት ግንባታው ከአመታት በኋላ እንዲሻሻል ተጽእኖ የፈጠረው የተበዳይ ግለሰቦችን ጩኸት ተከትሎ መንግስት ያወጣው ህግ ነው ። ሳይገነቡ ገንዘብ መሰብሰብ ተከለከለ ። አልሚዎቹም ያልገነባነውን አንሸጥም አሉ ።
በሀገሪቱም ለአመታት ሳይገነባ በቀረ አመራርና አስተዳደር የተነሳ ህዝቦች የተበዳይነት ጩኸት እያሰሙ ነው ። ቆራጥና አፋጣኝ ውሳኔ ማሳለፍ የተሳነው አመራር በመኖሩ በየክልሉ አስተዳደራዊ በደልና ሙስና በማህበረሰቡ ላይ እስከ አፍ ገደፉ እያደረሰ ነው ። አብዛኛው የአስተዳደርና አገልግሎት ሰጪ ተቋም በእውቀት በዘመናዊ አሰራር ስርአትና በሰብአዊነት ላይ የተገነባ ባለመሆኑ ለችግሩ መባባስ ምክንያት ሆኗል ። አስተዳደራዊ መዋቅሩ ቅንነትን እውቀትና ትጋትን መሰረት አድርጐ ባለመቋቋሙ የጋራ ማህበረሰባዊ ግንባታው ላይ ተጽእኖው የጐላ ነው ። በአንድ አካባቢ በሚኖሩ ቅይጥ ማህበረሰቦችም ሆነ ኩታ ገጠም ወረዳዎች መሃህል አለመግባባትና ቅራኔ እንዲፈጠር አድርጐታል ። በዚሁ በቅጡ ባልተደራጀ አመራርና አስተዳደር ሳቢያ የኢኮኖሚ ልማት ግንባታና ስርጭት ውስን ሆኗል ። በአስቸጋሪ ሰአት ቡጢ ከመጨበጥ ይልቅ የሸሚዝን እጅጌ መሰብሰብና ቃል የተገባውን መፈጸም ተገቢ ነው ። መንግስት በሃቅ ያልገነባውን አንሸጥም ማለት አለበት ። ድርጊት እንጂ የሚዲያ ሽፋን ፍትህን እኩልነትና ልማትን አያስገኝምና ።
በኢትዮጵያ ከሃይለ ስላሴ ዘመነ መንግስት አንስቶ አሁን እስካለንበት ጊዜ ድረስ ዘመናዊ የህዝብ አስተዳደር ትምህርትን ከሰለጠነው አለም በመውሰድ በከፍተኛ ትምህርት ተቋማት እየተተገበረ ይገኛል ። ይኸው አስተዳደራዊ የዘመናዊ አመራርና አስተዳደር ተመራቂዎች በሁለት ይከፈላሉ ። አንዱ ወገን ህዝባዊ አገልግሎትን ተደራሽ ለማድረግ ሲደክም ሌላኛው ቡድን ደግሞ ቢሮክራሲያዊ አሰራርን በማስፋፋትና የጥቅም ተጋሪዎችን በጐሳና ሃይማኖት ማእቀፍ በማደራጀት ከሚኖርበት አካባቢ የዘለለ ግንዛቤ የሌለውን ማህበረሰብ መበዝበዝና ሀብት ማካበት ላይ የተጠመደ ነው ። በሀገራችን ዘመናዊ ትምህርት ቢስፋፋም የአመራርና የአስተዳደር አተገባበር ላይ ዘመናዊነት አይታይም ።
በየተቋማቱ የሚሰጡ ስልጠናዎች ትኩረታቸው አመራሩን ለማዘመን ሳይሆን የበታች ሰራተኞችን እንዴት መቆጣጠርና ወጪን በመቀነስ በውስን የሰው ሃይል ስራውን ማሰራት ላይ ያተኮረ ነው ። አመራሮች የስራውን ሂደት መረዳትና መምራት ሲገባቸው የተቋማቱ ባላባቶች ሆነው የድርጅቱን ወጪ በስብሰባ አበል ስልጠና እና መሰል እርባና-ቢስ ተግባሮች በማናር የድርጅቱ ገቢ አሽቆልቁሎ በኪሳራ እስከ መዘጋት ያደርሱታል ። የግልም ሆነ መንግስታዊ ተቋማት አመራሮች ለድርጅቱ የገቢ ማሽቆልቆል ተጠያቂ የሚያደርጉት ከጊዜው ጋር የማይሄድ የራሳቸውን አስተዳደራዊ ክህሎትና ደካማ ስነ ምግባር ሳይሆን የፈረደበትን የበታች ሰራተኛ ነው ። ይህ ከህዝብ የተሰጠን ሃላፊነት ለማይገባ ተግባር ማዋልና ተከትሎ ከሚመጣ ተጠያቂነት መሸሽ በተቋሙና ተገልጋዩ ህብረተሰብ መሀል መተማመን ያሳጣል ። በዚህም የተነሳ በማህበረሰቦችና የተቋማት ሰራተኞች ውስጥ የስራ ተነሳሽነትና ምርታማነት እንዳያንሰራራ ዋነኛ ተግዳሮት ሆኗል ።
ምን እውቀትና የስራ ልምድ አለህ ? ብሎ የሚጠይቅ ሳይሆን ጐሳህ ምንድነው ? የየትኛው ፖለቲካ ወይም ሃይማኖት አባል ነህ ? የሚል ነው መስፈርቱ ። በደርግ ዘመንም ቢሆን ግትር የሰራተኛንና የንግዱን ማህበረሰብ እድገት አንቆ የሚይዝ አመራር ነበር ። አሁን ላይ ደግሞ መዝባሪና ጐሳን መሰረት አድርጐ የተቧደነ አመራር በመሆኑ ብሄራዊ ኢኮኖሚና ዜግነት ምኑም አይደሉም ። ይህን ለማረጋገጥ በየክልሉ ባሉ የዞንና ወረዳ አመራርና አስተዳደር አባላት ስለ ዜግነትና የብሄራዊ ኢኮኖሚ ግንባታ ያላቸውን አመለካከት መፈተሸ ነው ። ከደርግ ዘመን የሚሻለው የግል ንግድ እንዲስፋፋ በመፍቀዱ ነው ።
በእያንዳንዱ የሙያ ዘርፍ የስነ ምግባር ድንጋጌዎች ቢኖሩም ተግባራዊ ማድረግና አሰራሩም ህግና ደንብን የተከተለ እንዲሆን ክትትል እስካልተደረገበት ድረስ በተቋማት መካከል ያለመቀናጀትና ያለመናበብ ችግር በጥናትና ምርምር የተደገፈ ማሻሻያም ከሌለ የአመራሩና አስተዳደር ድክመት በስንት ጥረትና የገንዘብ ድጋፍ የተቀረጸን የፖለቲካና ኢኮኖሚያዊ ፖሊሲ ለሰፊው ህዝብ ጥቅምና የኑሮ መሻሻል እንዳይውል ያደርጋል ። ዘመናዊ ትምህርት በሀገራችን እየተስፋፋ ነገር ግን ዘመናዊ አመራርና አስተዳደርን መተግበር ለምን አቃተን ? ጥሩ አባላት ቢኖሩም መልካም አመራሮች በተቋማት ውስጥ ያነሱበት ማሰልጠኛ ምን ያህል ውጤታማ ይሆናል ? ምን አልባት የፖለቲካ ፓርቲ አወቃቀሩ በሌሎች አገልግሎት ሰጪ ተቋማት ላይ ተጽእኖ በመፍጠሩ ይሆን ? ፖለቲካዊ መዋቅሩ እውቀት አስተዳደራዊ ዝንባሌና ትጋትን መሰረት አድርጐ እንደገና ቢሰራ በየዘርፉ ያለውን አስተዳደራዊ ችግር እንዲስተካከል ያግዛል ?
