የኢንተርፕሪነር ሳምንት ።
እንደ ኢትዮጵያ በማደግ ላይ ላሉ አገራት በተለይ ወጣቱ የህብረተሰብ ክፍል የኢንተርፐሪነርሽፕ ስልጠና የሚያገኝበት እድል ቢመቻች ስራ እንዴት ማግኘት እንዳለባቸው መልስ ያስገኝላቸዋል ። በወጣቶች አእምሮ ላይ የኢንተርፕሪነርሽፕ ጽንሰ ሀሳብን መዝራት ድህነትን መዋጊያ አንዱ መሳሪያ ሆኖ ያገለግላል ብለዋል ።
እንግሊዝኛ ቋንቋ ከሌሎች ወስዶ የራሱ ካደረጋቸው ቃላት አንዱ የሆነው ኢንተርፕሪነርሽፕ ምንጩ ፈረንሳይ ነው ። ዶ/ር ወሮታው በዛብህ ኢንተርፕሪነርሽፕ ራስንና አገርን ለማበልጸግ በሚል ርእስ በ1998 አ.ም ባሳተሙት መጽሀፍ ኢንተርፐረንደር የሚለው የፈረንሳይኛ ቃል ሃላፊነት ወስዶ አንድን ስራ ከተለመደው በተለየ መንገድ መፈጸም የሚል ትርጉም እንዳለው ያበራራሉ ። ለኢንተርፕሪነርሽም መነሻ የሆነው ይኸው ቃል ነው ።
እንግሊዝኛ ከፈረንሳይ እንደወሰደው ሁሉ አማርኛ ቋንቋም ከእንግሊዝኛ ወስዶ የራሱ እያደረገው ያለው ኢንተርፕሪነርሽፕ ከስራ ፈጠራ ጋር የተያያዘና በፍጥነት እድገት የሚገኝበትን ሂደት አመልካች ነው ። የኢንተርፕሪነሮች ሳምንት በአገራችንም ለመጀመሪያ ጊዜ በተለያዩ ዝግጅቶች ተከብሯል ።
ሂደቱና ፈጻሚዎቹ በተለይ በሚታወቁባቸው መስፈርት ተመዝነው ኢንተርፕሪነርሽፕ ኢንተርፕርነር በሚል ስያሜ እውቅና በመስጠት መቶ አመታት ያስቆጠሩ አገራት አሉ ። በተቃራኒው በኢትዮጵያ ገና 20ኛ አመቱን ሊያስቆጥር ነው ። ኢንተርፕሪነርሽፕ ወይም ኢንተርፕሪነር የሚለውን ቃል በቃሉ ውስጥ ያለውን ጽንሰ ሀሳብና ለህዝቦች ያለውን ጠቀሜታ በመረዳት ለኢትዮጵያዊያንም መገልገያ እንዲሆን አስበው ተግባራዊ በማድረግ ሁለት አካላት ቀዳሚውን ድርሻ ይወስዳሉ ። አንደኛው አቶ ሮቤርቶ ያኮና ሲሆኑ ሁለተኛው የኢትዮጵያ ንግድ ምክር ቤት ነው ።
በሙያቸው ነጋዴ ባይሆኑም ንግድን እንዴት ማሳደግ እንደሚቻል ህዝብንና አገርን ለማበልጸግ ኢኮኖሚ ላይ ትኩረት ሰጥቶ መስራት ጠቃሚ መሆኑን በመረዳታቸው ምክንያት መጽሀፍ አዘጋጅተው በማሳተም የሚታወቁ ጥቂት የማይባሉ ኢትዮጵያዊያን ነበሩ ። መንግስትና የህዝብ አስተዳደር ን ያሳተሙት ገ/ህይወት ባይከዳኝ ጃፓን እንዴት ሰለጠነች ን ያቀረቡት ከበደ ሚካኤል የመሳሰሉትን በምሳሌነት መጥቀስ ይቻላል ።
በንግድ ስራ ላይ ተሰማርተው ልምዳቸውን ለሌሎች ማካፈል በመፈለጋቸው ምክንያት በንግድ ሙያ ላይ መሰማራት ለሚፈልጉ ስራውን እንዴት ማሻሻልና ማሳደግ እንደሚችሉ ለመጠቆም መጽሀፍ አዘጋጅተው በማሳተም አቶ ሮቤርቶ ያኮና ቀዳሚ ናቸው ። ስራ በሚል ርእስ በ1985 አ.ም ያሳተሙት መጽሀፍ የደራሲውን የትውልድ የትምህርት የቤተሰብና መሰል ታሪክ በዝርዝር ባያቀርብም ባለሀብቱ ከትንሽ ስራ ተነስተው ትልቅ ደረጃ ላይ እንዴት መድረስ እንደቻሉ ከልምዴ ተማሩበት በማለት በቀናነት ተነሳስተው ያዘጋጁት መጽሀፍ ነው ።
አቶ ሮቤርቶ ያኮና ከቀድሞው ዘመን ጸሀፊዎች በሁለት ነገር ይለያሉ ። አንደኛው ራሳቸው በተግባር ካለፉበት በመነሳት ነው ሌሎች እንዲሚሩበት መጽሀፍ አዘጋጅተው ያቀረቡት ። ሌላው በአማርኛ ቋንቋ ባዘጋጁት መጽሀፍ ውስጥ ኢንተርፕሪነር የሚለውን የእንግሊዝኛ ቃል በመጠቀም ቀዳሚው ናቸው ። መጽሀፉ ስራ ፈጠራ ማለት ምን ማለት እንደሆነ እድገት ፈጣን ለውጥ ቀጣይነት ያለው ባለሀብትና ባለስራ መሆን እንዴት እንደሚቻል የሚለውን የእንግሊዝኛ ቃል በመጠቀም ኢትዮጵያዊያን ነጋዴዎችን ለመርዳት ጥረት አድርገዋል ።
አቶ ሮቤርቶ ያኮና በመጽሀፋቸው መቅድም የሚከተለውን ሀሳብ አስፍረዋል ።
አለም አሁን ከሚገኝበት የስልጣኔ ደረጃ ላይ የደረሰው እንዲሁ በተአምር አይደለም ሌት ተቀን ተግቶ በመስራት ነው ። ለራሴ ብሎም ለአገሬ ምን ልስራ ብሎ በመመራመርና ሰበውን ለመስራት በአደረገው ጥረት ነው ።
እያንዳንዱ ሰው ለአላማው ጥረት ከአደረገ እውቀቱን ለሌላው ማካፈል ከቻለ እራሱን ይጠቅማል ። ሌላውን ይረዳል አገሩን ያሳድጋል ። እውቀቱን ያካፈለ ባለሙያ ድርሻውን በመወጣቱ የህሊና ደስታና የአእምሮ እርካታ ያገኛል ።
እዚህ ላይ ስህተት እንዳይደረግና ጉድለት እንዳይፈጸም ለሚደረግ ጥንቃቄ ቀደም ብሎ በሌላው ላይ የደረሰውን ችግር መረዳት ይጠቅማል የአንድ ስራ መበላሸት ብዙ አይነት ጉዳት አለው የጊዜ በከንቱ መጥፋት የጥሬ እቃ አላግባብ መበላሸት የጉልበት በከንቱ መጥፋት የደንበኞች በሁኔታው ማዘን የተሰሩትን እቃዎች እንደገና ለመስራት ተጨማሪ ወጭ ማድረግ የመሳሰሉት ችግሮች ውስጥ ያለፍኩ ስለሆነ ሌሎች እንዲማሩበት ከልምዴ በመነሳት መጽሀፉን አዘጋጅቻለሁ ይላሉ ።
የኢንተርፕሪነርሽፕን ጽንሰ ሃሳብ በኢትዮጵያ ውስጥ ለማስፋፋት ጥረት ያደረጉ አቶ ሮቤርቶ ያኮናን መሰል ሌሎች ግለሰቦችም ሊኖሩ ይችላሉ ። በርእሰ ጉዳዩ ዙሪያ በቀጣይነት ትልቁ ስራ የተሰራው ግን በተቋም ደረጃ ነበር ። ኢምፐርቴክ ኢትዮጵያ ቢዝነስ ሶሳይቲ የብልጽግና ቁልፍ ቁጥር 1 በሚል ርእሰ በ1999 አ.ም ባሳተመው መጽሀፍ ላይ የሚከተለው ታሪካዊ መረጃ ሰፍሯል ።
በ1970ዎቹ ኢንተርፕሪነርሽፕን ለማስተዋወቅ ሙከራ አድርገው እንደነበርና የደርግ መንግስት ይከተለው በነበረ የእዝ ኢኮኖሚ ስርአት ምክንያት እንዳልተሳካ የሚገልጹት አቶ አንዱአለም ተገኝ የኢትዮጵያ ንግድ ምክር ቤት ጸሀፊ በነበሩበት ወቅት በ1987 አ.ም በ እገዛና ከፍተኛ ተባባሪነት የመጀመሪያው የሙከራ የኢንተርፕሪነርሽፕ ስልጠና መካሄዱን ያብራራሉ ።
አሁን በኢንተርፕሪነርሽፕ ዙሪያ እየሰሩ ያሉ ማህበራት ስልጠናውን በመስጠት የሚታወቁ ተቋማትና ግለሰቦች የኢንተርፕሪነርነት መለያ ያላቸው ባለሀብትና ስራ ፈጣሪዎች በቀጥታም ሆነ በተዘዋዋሪ በ1987 አ.ም የተጀመረው ስልጠና ያስገኛቸው ውጤት መሆናቸው ይነገራል ።
ኢንተርፕሪነርሽፕ የሚለው ቃል ታች ካለው የህብረተሰብ ክፍል እስከ ከፍተኛ ባለስልጣናት ድረስ ለአንደበት ቅርብ ሆኗል ። ዘንድሮ የኢንተርፕሪሮች ሳምንትን ካከበሩት 123 የአለም አገራት አንዷ ኢትዮጵያ ሆናለች ። በአሉ በአገራችን መከበር በመጀመሩ ፕሬዚዳንት ግርማ ወ/ጊዮርጊስን ጨምሮ የተለያዩ የሚኒስቴር መስሪያ ቤቶች ድጋፋቸውን ገልጸዋል ።
አዲስ አበባ ዩኒቨርስቲ የኢትዮጵያ ንግድና የዘርፍ ማህበራት ምክር ቤት ኢምፐርቴክ ኢትዮጵያ ቢዝነስ ሶሳይቲ አድማስ ዩኒቨርስቲ የመሳሰሉ የተለያዩ ተቋማት የየራሳቸውን ዝግጅት በማሰናዳት በአሉን አክብረዋል ። ማክሰኞ ህዳር 5 ቀን 2004 አ.ም በ6 ኪሎ ዩኒቨርስቲ እሸቱ ጮሌ ህንጻ ውስጥ በተከናወነው ስነ ስርአት ላይ የአመቱ ምርጥ ኢንተርፕሪነር ተብላ የተመረጠችው ወ/ሮ ቤተልሄም ጥላሁን ከኢንተርፕሪነሮች ሳምንት አዘጋጆች ሽልማት ተበርክቶላታል ። የበረባሶ ጫማን ለአለም ገበያ በማቅረብ የታወቀችውና የሶል ኮብል ካምፓኒ መስራች ወ/ሮ ቤተልሄም በአለም አቀፍ ደረጃ ብዙ ሽልማቶችን አግኝቻለሁ ይህ ሽልማት ግን በአገር ውስጥ የመጀመርያው ነው ብላለች ።

