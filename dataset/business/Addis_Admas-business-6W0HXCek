ኢትዮ-ቴሌኮምና ችግሮቹ ።
የስልክ ጥራት ችግር ከእድገቱ ጋር የመጣ ነው ።
የቴሌኮምኒኬሽን አገልግሎት የጥራት መጓደል ቀድሞም የነበረው ጉዳይ ቢሆንም ከቅርብ ጊዜያት በተለይም በሳምንታት እድሜ ከሚቆጠር ጊዜ ወዲህ ዘርፈ ብዙ ችግሮች እየተስተዋሉበት ነው ። በሞባይል እየተነጋገሩ አገልግሎት በድንገት ተቋርጦ አየር ላይ መቅረት የድምጽ በጥራት አለመሰማት በአንድ አካባቢ ካለ ወዳጅ ጋር እን መገናኘት አዳጋች እየሆነ ነው ። በተመሳሳይ ዘመኑ የፈቀደውን በይነ መረብ ስልክም ቢሆን ሲበላሽ ለማስጠገን የገነት መግቢያ ያህል መትጋትን የሚጠይቅ ከሆነ ሰነባብቷል ። ታዲያ የጉዳዩ ዋነኛ ባለቤት የሆነው ኢትዮ ቴሌኮም እነዚህ መሰረታዊ የጥራት ችግሮች እንዴት አጋጠሙት በቀጣይስ በምን አግባብ ሊፈታቸዉ አሰበ ስንል ጠይቀናል ። በኢትዮ ቴሌኮም የኮርፖሬት ኮሚኒኬሽን ሃላፊው አቶ አብዱራሂም አህመድም ለጥያቄያችን ምላሽ ለመስጠት በርካታ ቀናት ያህል በተለዋዋጭ ቀጠሮዎች ቢያቆዩንም ከአዲስ አድማስ ጋዜጠኛ አለማየሁ አንበሴ ጋር በነበራቸው ቆይታ በተነሱት ርእሰ ጉዳዮች ዙሪያ ተነጋግረዋል ።
የተንቀሳቃሽ ስልክ አገልግሎት የኔትወርክ መቆራረጥ የድምጽ ጥራት መቀነስ የመሳሰሉት ችግሮች በስፋት እየተስተዋሉ ነው ። ኢትዮ ቴሌኮም እነዚህን ለማስተካከል ምን እርምጃ እየወሰደ ነው ? የተንቀሳቃሽ ስልክ ኔትወርክ እና መቆራረጥ ችግሮች በዋናነት በሁለት ልንከፍላቸው እንችላለን ። የመጀመሪያው አዲስ አበባ ላይ የሚታዩት ናቸው ። አዲስ አበባ ደግሞ ተለይተው የሚታወቁ ቦታዎች አሉ ። የኖክያ አካባቢ የሚባል አለ ከአስኮ ጀምሮ በኮልፌ ቀራኒዮ በአስራ ስምንት ማዞሪያ በሉካንዳ አለምገና አየር ጤና መካኒሳ ካራቆሬ ቄራ እና እስከ ሃና ማርያም የሚደርስ ። ይሄ ከ10 አመት በፊት የተተከለ ነው ። እዚህ አካባቢ ያለው ተጠቃሚ አገልግሎቱን በአግባቡ እያገኘ አይደለም ። ይሄ የሚታወቅ ነው ። መፍትሄው ሁለት ነው ። አንደኛ ጊዜያዊ መፍትሄ አለ ሁለተኛው ቋሚ/ዘላቂ የሚባለው ነው ። ጊዜያዊ መፍትሄ ስንል በዚህ በጠቀስቸው ቦታዎች ያለውን ኔትወርክ የማሳደግ ስራ ነው ። ዘላቂው ስራ ደግሞ ይሄንን ሙሉ ለሙሉ በአዲስ የመቀየሩ ስራ ነው ። አሁን ጊዜያዊ መፍትሄው እየተሰራ እያለ ሙሉ በሙሉ የመቀየሩ ስራ ግን በጥቂት ወራት ውስጥ ተሰርቶ ይጠናቀቃል ማለት ነው ።
በዋነኛነት አዲስ አበባ በተቋሙም እንደሚታወቀው የአገልግሎት ጥራት ችግር አለ ። በአካባቢው ያለው ከአምስት አመት በፊት የተዘረጋ ኔትወርክ ነው ። ለምሳሌ እንደ ጀሞ ለቡ ያሉትን ብንወስድ መሰረተ ልማት ከመዘርጋቱ በፊት በዚያ አካባቢ የነበረው ነዋሪ በጣም ትንሽ ነው ። አሁን ግን ጀሞን ብቻ ብንወስድ ከ40ሺህ በላይ ነዋሪ ያለበት ነው ። እና ይሄንን በየጊዜው የማሳደግ ስራ እንዳለ ሆኖ የመቀየርና የማሳደግ ስራ ይሰራል ። እዚህ አካባቢ ተጠቃሚው አገልግሎቱን በተገቢው መልኩ እያገኘ አይደለም ። ሁለተኛ አዲስ አበባን አጠቃላይ ስንወስድ ከኔትወርክ ጥራቱ ችግር ጋር የምናነሳው የህንጻዎችን ማደግ ነው ። ህንጻዎች ሲያድጉ የቴሌኮም አንቴናዎች በአንጻሩ የተተከሉት መሬት ላይ ነው ። አሁን ኔትወርኩን ለማሳደግ አንቴናዎች ህንጻዎች ላይ መተከል አለባቸው ። ግን ይህን ለማድረግ እስከ አሁን ፈቃደኛ የሆነ ባለ ህንጻ የለም ። ነገር ግን በህጉ የተቀመጠ አለ ።
የትም ቦታ በአግባቡ የቴሌኮም መሰረተ ልማት የመዘርጋት ግዴታ አለ ። ይህም ሲባል ተገቢውን ክፍያ በመክፈል ነው ሌላው ተደጋጋሚ የኤሌክትሪክ ሃይል መቆራረጥ እያጋጠመን ነው ። እያንዳንዱ አንቴና በኤሌክትሪክ ሃይል ነው የሚሰራው ። የኤሌክትሪክ ሃይል ሲቋረጥ ችግሩ ይፈጠራል ። ሌላው የተጠቃሚው ቁጥር መጨመር ነው ። በ2002 ያለው 6.7 ሚሊዮን ነበር አሁን ያለው 22 ሚሊዮን ተጠቃሚ ነው ። በአጠቃላይ ጥራቱ ላይ የሚስተዋሉት ችግሮች እነዚህ ሲሆኑ ከእድገቱ ጋር የመጡ ናቸው ። መቼ ነው ታዲያ የሚስተካከለው ? በጥቂት ወራት ውስጥ ። አሁን ይሄንን መሰረተ ልማት ለመቀየር የሚያስችል ስራ እየሰራን ነው ። ይሄ ስራ በቅርቡ ይጠናቀቃል ። የቅድሚያ ቅድሚያ ተሰጥቶት የሚሰራው ዝርጋታውን የማቀላጠፍ ስራ ነው ። የሃይል መቆራረጡን በተመለከተ ለእያንዳንዱ አንቴና ብቻ ሳይሆን አቀባባይ ለምንላቸው ጄኔሬተር የማቅረብ ስራ እየሰራን ነው ።
ከህንጻዎች ጋር ያለውንም ከባለ ህንጻዎች ጋር በመነጋገር ወደ ስራው በመግባት ነው ችግሩ የሚፈታው ። የኢንተርኔቱ መቆራረጥስ ከምን ጋር ነው የሚያያዘው ? የኢንተርኔቱን መቆራረጥ በሁለት መልኩ ልናየው እንችላለን ። የመጀመሪያው የፋይበር ኦፕቲክ ገመድ መቆረጥ ጋር እናያይዘዋለን ። የፋይበር ኦፕቲክስ ፋይበር አሁን በሃገራችን ከ12 ሺህ ኪሎ ሜትር በላይ ተዘርግቷል ። በ45 አቅጣጫዎች ማለት ነው ። ይሄ ዋነኛ አላማው የሃገር ውስጡን ግንኙነት ማቀላጠፍ ነው ። ለአለማቀፍ ግንኙነት የምንጠቀምባቸው ደግሞ ሶስት አቅጣጫዎች አሉ ። ከአዲስ አበባ መተማ አድርጐ ፓርት ሱዳን የሚሄደው ሁለተኛው ከአዲስ አበባ ጅቡቲ የሚሄደው ሶስተኛው ከአዲስ አበባ በሃዋሳ አድርጐ ሞያሌ ሞንባሳ የሚደርሰው ነው ።
ይህ ፋይበር ኦፕቲክ እንግዲህ እየሰጠ ያለው አገልግሎት ሁለት ነው ። አንደኛ የሃገር ውስጡን ትራፊክ ይሸከማል ። ሁለተኛ አለማቀፍ ግንኙታችንንም ያከናውናል ። ወደ ኢንተርኔት ስንመጣ ለኢንተርኔት ግንኙነት ከሳተላይት በተጨማሪ በእነዚህ ሶስቱ መስመሮች ነው ግንኙነታችን ። እነዚህ ሶስቱም ወደ ባህር ሄደው በባህር ጠለቅ ኬብል አድርገው ጄዳ ከዚያ ለንደን ደርሰው ነው የአለማቀፍ ግንኙነታችንን የሚያሳልጡ ። እንግዲህ ፋይበር ኦፕቲክ ኬብል ተቆረጠ ማለት በድሮው ከሆነ አገልግሎት ይቋረጣል ማለት ነው ። ለምሳሌ ከዚህ መተማ ያለው ደባርቅ ላይ ቢቋረጥ አንደኛ የባህር ዳር አካባቢ ግንኙነት ይቋረጣል ። ከዛ አልፎ በፖርት ሱዳን አድርጐ የሚሄደው ግንኙነታችንም ይቋረጣል ። አሁን ግን እዚያ ደረጃ አይደለንም በማይክሮዌቭ እንገናኛለን ።
ሁለተኛ በቀለበት መልኩ የተዘረጋ ስለሆነ ደባርቅ ላይ ቢቋረጥ ባህር ዳርን በመቀሌ ወይም በደሴ አድርገን እናገኘዋለን ። በዚህ መፍትሄ አገልግሎቱ አይቋረጥም ግን ጭነቱ በትክክል ወደሚሰራው ይመጣል ። በዚህ ጊዜ የኢንተርኔት ግንኙነት በጣም ይጓተታል ማለት ነው ። አንዱና ትልቁ ችግር እሱ ነው ። ይህ በአለማቀፍ ደረጃም ያጋጥማል ። አሁን እኛ በሶስት ባህር ጠለቅ ኬብል በምንገናኝበት ላይ በቅርቡ ያጋጠመ አለ ። በሜዲትራኒያን አካባቢ ተቆርጦ ከሰባት ቀን በላይ አገልግሎት የመጨናነቅ ሁኔታ ነበር ። ከ177 ሰአታት በላይ ተቋርጧል ። ይሄ እንግዲህ ከእኛ አቅም ውጪ የሆነ ነው ማለት ነው ። ይህ በሚቋረጥበት ጊዜ ተጠቃሚው በአግባቡ አገልግሎቱን አያገኝም ማለት ነው ። ሁለተኛው በከተማ ውስጥ ተደጋጋሚ መብራት በሚቋረጥበት ጊዜ ማስተላለፊያ ሳጥኖች አሉ ድሮ ኬብል ካቢኔት የምንላቸው ማለት ነው ። ከ45 አመት በፊት ተተክለው የነበሩና በመዳብ የሚሰሩ ናቸው ።
እነዚያ አሁን ከአራት አመት በፊት ነው የተቀየሩት ። እነዚያ የራሳቸው የአቅም ውስንነት ነበራቸው ። አቅማቸው ውስን ስለነበረ በዋነኛነት የድምጽ አገልግሎት ብቻ ነበር የሚሰጡት ። ከ600 ያነሰ መስመር ነበር የሚይዙት ። አሁን ግን ሁሉም በፋይበር ተቀይረው የእስክሪፕቶ ቀፎ ስፋት መጠን ያለው ኬብል ከ10ሺህ በላይ መስመር የመያዝ አቅም አለው ። እነዚህ ሁሉ በኤሌክትሪክ ነው የሚሰሩት ። ተደጋጋሚ የሃይል መቆራረጥ በሚደርስበት ጊዜ አንደኛ አቅማቸው እየደከመ ነው የሚሄደው ። ሃይል በሚቆራረጥበት ጊዜ ባትሪው አቅሙ እየደከመ ነው ይሄዳል ። ሙሉ በሙሉ ሊቃጠልም ይችላል ። ወደ መፍትሄው ስንመጣ አንደኛ የፋይበር ኦፕቲክ መቆረጥን ለመታደግ በተለይ አለማቀፍ ግንኙነታችን ላይ ኢፒጂ ደብሊው የሚባል አለ በዚያ ነው እየዘረጋን ያለነው ።
ከኢትዮጵያ ኤሌክትሪክ ሃይል ኮርፖሬሽን ጋር ስምምነት አድርገን ከፍተኛ የሃይል ጭነት በሚባለው የኤሌክትሪክ መስመር ላይ ነው ወደ ሞምባሳ እና ወደ ሌሎቹ አካባቢዎች የሚሄደውን መስመር እየዘረጋን ያለነው ። ይህ ሲሆን በምንም መልክ ሊቆረጥ አይችልም ። ከሶስት አመት በፊት በአመት 34 የፋይበር ኦፕቲክ መቆረጥ ብቻ ነበር የሚደርሰው ። አሁን ግን በወር ከ45 በላይ አንዳንዴም 60 ይደርሳል ። ይሄ ማለት በአገልግሎት ጥራቱ ላይ ከፍተኛ ተጽእኖ አለው ። ወደ ህጉ ከመጣን አንዳንድ ሃገሮች ፋይበር ኦፕቲክ ለቆረጠ የሞት ቅጣት ፍርድን አስቀምጠዋል ። በእነዚህ ሃገራት እንን ኬብል ቆርጦ አገልግሎት የሚያቋርጥ ቀርቶ በአጠገቡም የሚያልፍ የለም ። በወር 45 ጊዜ የሚቆረጥበት ሃገር ከኢትዮጵያ በስተቀር የለም ። አሁን እንደተቋም ሌላ መፍትሄ ብለን የያዝነው በአየር ሞገድ የሚሄድ ማይክሮዌቭ ማስተላለፊያ አለን ።
ይሄ በየትም በኩል ቢቆረጥ አገልግሎቱ አይቆምም ነገር ግን መጨናነቅ ይፈጥራል ። የኤሌክትሪክ መቆራረጥን እንደ ችግር ደጋግመው እያነሱልኝ ነው ። ሁለቱ አካላት መ/ቤቶች ተነጋግራችሁ ችግሩን መፍታት አልተላችሁም ማለት ነው ? በጋራ እየሰራን ነው ። በተለይ በጣም መሰረታዊ የሚባሉ አገልግሎቶቻችን ላይ ከእነሱ ጋር እየሰራን ነው ። እንደ ሃገር በሚደርሰው መቆራረጥ ነው እኛ ጀነሬተር ባትሪ የመሳሰሉትን መፍትሄዎች የምንጠቀመው ። ነገር ግን መሰረታዊ የሚባሉት ላይ ከእነሱ ጋር እየተመካከርን ነው ። የመስመር ስልኮች በአብዛኛው አካባቢዎች ሲቋረጥ ደንበኞች ለመስሪያ ቤቱ ቢያመለክቱም መፍትሄ እንደማይሰጥ በርካቶች እንደስሞታ ያቀርባሉ ። አገልግሎቱ የሚቆራረጥበት ምክንያት ምንድን ነው ? ለምንድንስ ነው በፍጥነት ምላሽ የማይሰጠው ?
በመሰረታዊነት ከመደበኛ የስልክ መስመር ጋር ተያይዘው የሚታዩ ችግሮች አሉ ። በአዲስ አበባ ከተማ በጣልያን ጊዜ የተዘረጋ የኮፐር ኬብል ነበር ። አሁን እያጋጠመ ያለው መሰረታዊ ችግር ከተማዋ እያደገች ያለች ነች ። ከመንገድ እና ከልማት ስራዎች ጋር በተያያዘ የኬብል መቆራረጥ ይከሰታል ። ሁለተኛ ደግሞ የማይግሬሽን ስራም እየተሰራ ነው ማለትም ድሮ ከነበረበት ወደ አዲሱ ይሰጠዋል ። ከተቀበሉ በኋላ በየዞኑ በየአካባቢው ላሉ አካባቢዎች ተላልፈው እዚያ ያሉ ባለሙያዎች እንዲሰሩት ይደረጋል ። ይሄ ሲባል ግን ችግር አያጋጥምም ማለት አይደለም ያጋጥማል ።
ነገር ግን ችግር የደረሰባቸው ተጠቃሚዎች ወደ ተቋሙ ቀርበው በአካል ቢያመለክቱ መልካም ይሆናል ። በአጠቃላይ ግን የተንቀሳቃሽ የኢንተርኔት እንዲሁም የመደበኛ ስልክን በተመለከተ ተቋሙ ጥራትን መሰረት አድርጐ ሊሰራ እየተንቀሳቀሰ ነው ። ወደ 26 ፕሮጀክቶች ተቀርጸዋል ። እስካሁን ትልቁ ትኩረት የነበረው መሰረተ ልማቱን የመዘርጋት ነበር ። አሁን ግን ወደ ጥናት መሄዱ ትኩረት ተደርጐበታል ። በየሳምንቱ ይህን በተመለከተ ስራ አስፈጻሚው ተሰብስቦ ይገመግማል ። በተለይ ከመደበኛ የመስመር ስልኮች ጋር የሚታዩ ችግሮች ይኖራሉ ። በተቋሙም እነዚህ ችግሮች ይታወቃሉ ። ግን ችግራቸው ለብዙ ጊዜ የዘለቀባቸው ወደ ተቋሙ ቢመጡ የማስተካከል እርምጃ ይወሰዳል ። በአጠቃላይ ግን የተቋሙ ዋነኛ እቅድ በዚህ አመት መጨረሻ ላይ 40 ሚሊዮን የሞባይል ተጠቃሚ እንዲኖር ማድረግ ነው ። አሁን 22 ሚሊዮን ነው ያለነው ። አፈጻጸሙን ካየነው በ2003 እና በ2004 ከእቅዱ በላይ ነው ያሳካው ። በሞባይል አገልግሎት አሁን ከአፍሪካ በ6ኛ ደረጃ ላይ ነው ያለነው ። ከአራት አመት በፊት 13ኛ ነበርን የዛሬ ሁለት አመት ደግሞ 9ኛ ሆንን አምና 6ኛ ሆነናል ። ኬንያን ቀድመን ማለት ነው ።
ከአፍሪካ እኛን የሚደቀድሙን ናይጄሪያ ግብጽ ደቡብ አፍሪካ ሞሮኮ እና አልጄሪያ ናቸው ። የአንድ ሃገር የቴሌኮም ልማት የሚለካው በሃገሪቱ ያለው የቴሌኮም ቁጥር ለህዝቡ ሲካፈል በሚገኘው ውጤት ነው ። በዚህ ደረጃ እኛ ፔኔትሬሽን ሬታችን ወደ 28 በመቶ ደርሷል ። ከ20 አመት በፊት 0.25 በመቶ ነበር አሁን 25 በመቶ ደርሰናል ። በቀጣይ ሁለት አመት ደግሞ ከእጥፍ በላይ ለማድረስ ነው ጥረት የሚደረገው ። ሰራተኞቻችሁ የሰዎችን የስልክ ጥሪ ልውውጥ ሚስጥር ለሰው ያሳያሉ ይባላል ? ይህን ማድረግ ይቻላል ? በመሰረቱ የኛ ተቋም የስልክ ንግግርን አይቀዳም ። እኛ ያለን ተጠቃሚው የደወለበት ዝርዝር ነው ። አንድ ተጠቃሚ መቼ በስንት ሰአት የት ደወለ የሚለው ነው ያለን ። ከዚህ ውጪ የመልእክቱን ፍሬ ሃሳብ የሚመዘግብም መሳሪያ የለንም ። በስልክ የተለያዩ ወንጀሎቹ ይሰራሉ ። ለምሳሌ ዛቻ ሲፈጸም ፖሊስ በምርመራ ሲጠይቃችሁ ኮምፒውተር ውስጥ የለም አልተመዘገበም ይባላል ። ለምንድን ነው ? ከዚህ ጋር በተያያዘ ማንኛውም ተጠቃሚ ዛቻ እና የመሳሰሉት ሲደርሱበት በመጀመሪያ ለፖሊስ ያሳውቃል ። ፖሊስ በምን ስልክ ነው የደረሰብህ ይላል ።
ከዚያም ወደ ተቋማችን መጥቶ ፖሊስ የሚጠይቀው አንደኛ በዚህ ቁጥር ላይ ያለው ማን ነው ? ሁለተኛ ደግሞ ያደረገውን ልውውጥ ሪከርድ ነው ። ይህ ሲሆን ነው አልተመዘገበም የሚባለው ። አሁን ሲምካርድ እየተሸጠ ያለው በተለያዩ የግል አቅራቢዎች ነው ። በመሰረታዊነት በደንቡ እያንዳንዱ ሲም ካርድ አከፋፋይ በሚሸጥበት ጊዜ የእያንዳንዱን ገዢ ሙሉ አድራሻ መያዝ አለበት አድራሻ ሳይዝ ከሸጠ እሱ ነው ተጠያቂ ያ አድራሻው ሳይያዝ የተሸጠለት ግለሰብ ወንጀል ቢሰራና ፖሊስ መረጃውን ቢጠይቅ እኛ ጋር ስለማይመዘገብ አድራሻው ኮምፒውተር ውስጥ የለም ማለት ነው ። ይህን ተገንዝቦ ማንኛውም አከፋፋይ የሚሸጥለትን ሰው ሙሉ አድራሻ በሚገባ መያዝ አለበት ። በሞባይል ለተጠቃሚዎች ከእናንተ ተቋም እና ከሌሎች የንግድ ድርጅቶች የሚላኩ አጭር መልእክቶች የሰዎችን ፍላጐት የጠበቁ አይደሉም የሰአት ገደብ ስለሌላቸውም ሌሊት ሳይቀር መልእክቶቹ ይላካሉ ተጠቃሚውንም ይረብሻሉ ተቋሙ ይሄን ነገር እንዴት ነው የሚያየው ? እስካሁን ይሄንን አሰራር አቅጣጫ የሚያሳይ አዋጅ አልነበረም አሁን ግን አዋጅ አለ ። የብሮድካስት አዋጅ ላይ በትክክል ተቀምጧል ።
ወደ ስራ ሲገባ በቀጣይ እያንዳንዱ ተጠቃሚ አስቀድሞ ማስታወቂያ ትፈልጋለህ ወይ ተብሎ መጠየቅ ይኖርበታል ። አዎ እፈልጋለሁ ብሎ ከላከ ይላክለታል ። አልፈልግም ካለም አይላክለትም ። ይህን ለመከታተል የብሮድካስት ባለስልጣንም አለ ኢትዮቴሌኮምም ባለድርሻ ነው ። በቀጣይ ወደተግባራዊ ስራው ለመግባት ባለድርሻ አካላቱ እየተወያዩበት ነው ። መልእክቶቻችሁ በእንግሊዝኛ ቋንቋ ነው የሚተላለፉት ። ምን ያህል ደንበኛ በአግባቡ ይረዳናል ብላችሁ ታስባላችሁ ? በመሰረታዊነት እኛ ሀገር ያሉ ቀፎዎች አማርኛን የሚቀበሉ አይደሉም ። አብዛኛው በእንግሊዝኛ ነው ። በዚህ ደግሞ እኛም እየተቸገርን ነው ። ከቅርብ ጊዜ ወዲህ ግን የሃገር ውስጥ ቋንቋን ታሳቢ የሚያደርጉ እየመጡ ነው ። በኛ ሃገር አሁን ባለው ከኢንተርኔት ከ80 በመቶ በላይ የመረጃ የምንቀዳው በሌላ ቋንቋ ነው ። እኛ በሀገር ቤት ቋንቋ የምንጭነው መረጃ የለንም ። እኛ ቢሆንልን በሁሉም ቋንቋዎች መላክ እንፈልጋለን ። ነገር ግን ይሄን የሚያስተናግድ ቀፎ ተጠቃሚ ጋር የለም ። አሁን ያሉት የሃገር ውስጥ ቋንቋ ቀፎዎች ከ1 በመቶ በታች ናቸው ።
