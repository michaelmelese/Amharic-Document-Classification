የቤራ ቢር ድፍራት በሀዋሳ ተወዳጅ ሆኗል ።
ሰው ድራፍት በጣም ይፈልጋል ። አቅርቦቱ ግን የተሟላ አይደለም ። ዛሬ አንድ ነገ ሶስት ወይም አምስት ከነገ ወዲያ አንድ በርሜል ድራፍት በቃ እንደተገኘ ይሰጡናል ሰው ደግሞ በአቅርቦት ማነስ ሲቸገር ብዙ ጊዜ አያለሁ ። ይህን ችግር እንዴት መቅረፍ ይቻል ይሆናል ? እያልኩ ሳሰላስል በውጭ አገር እንደ ጐጆ ኢንዱስትሪ ያለ ድራፍት ቢራ መጥመቂያ አይኖርም ይሆን ? አልኩ ለራሴ ።
ይህን ጉዳይ በስራ ለተዋወቅኋቸው የ ሌንቦ ብስኩት ባለቤቶች አጫወትቸው ። እነሱም በመገረም ተያዩና አንደኛው እኛም ኮ በዚህ ላይ ልንሰራ ተዘጋጅተናል ። ካታሎጉ እኔ ጋ አለ እንዴት አሰብከው ? ብሎ ያሰብኩትን አይነት ካታሎግ ሲያሳየኝ የደስታ ስሜት ወረረኝ ። እኔም ያሰብኩት ልክ እንደዚህ ያለ ነው ። ቦታ ውሰድና አብረን እንስራ አልኩት ። እስከዛው እኔም የራሴን ሆቴል አጠናክሬ ስሰራ ቆየሁ ። እነሱ በሌላ ስራ ስለተወጠሩ ያ የተስማማንበት ሀሳብ ወደ ተግባር ሳይመነዘር አመት ሞላው ። አንድ ቀን ያሰብነው ነገር እንዴት ነው ? አመት ኮ ሆነው ። ምንድነው ማድረግ ያለብን ? ሳቁና ማታ ቤት ና ! ብዙ ጊዜ ምሽት ላይ እነሱ ቤት ነው የምናሳልፈው ።
ማታ ቤታቸው ሄድኩና አጀንዳው ተነሳ ። እኛ በዚህ ጉዳይ ትናንት ማታ ተነጋግረናል ከአንተ ጋር በጋራ ለመስራት ባንጠላም በተለያየ ምክንያት ለጊዜው አብረን መስራት አንችልም ። ነገር ግን ላደረግህልን ቅን ውለታ ሁሉ እኛ ማሽኑን ተክለን እንሰጥሃለን ነገ-ዛሬ ሳንል መሳሪያዎቹን ከቻይናም ሆነ ከጀርመን በራሳችን ወጪ አስመጥተንና ተክለን እንሰጥሃለን ብለው ፕሮሰሱ በ15 ቀን ውስጥ ተጀመረ በማለት የቤራ ቢርን አመሰራረት ገልጸዋል ባለቤቱ አቶ ጤናዬ ታደሰ ። በሀዋሳ ከተማ መናኸሪያው ፊት ለፊት ከመንገዱ ዳር የተለያዩ ዛፎች ያሉት ቤት ይታያል ። ከፊት ለፊት ባለው ስፍራ በዛፎቹ ጥላ ስር ብዙ ጠረጴዛና ወንበሮች ተደርድረዋል ። ሲገቡ በስተቀኝ ጥግ ላይ ቡና የምታፈላ ወጣት ቄጤማዋን ጐዝጉዛ በሰፊ ረከቦት ላይ በርካታ ሲኒዎች ደርድራና ምድጃው ላይ ጀበናዋን ጥዳ እጣኑ እየጨሰ ትታያለች ። አቶ ጤናዬ እዚህ የደረሱት በቀላሉ እንዳልነበር ይናገራሉ ። ብዙ ጊዜ ከስረው ብዙ ጊዜ ወድቀውና ተነስተው ብዙ ጊዜ ተስፋ ቆርጠው ብዙ ችግሮች ተጋርጠውባቸውና አልፈው እንደሆነ ያስታውሳሉ ። እዚህ ደረጃ እንዴት እንደደረሱ ሲያጫውቱኝ የፊልም ወይም የድራማ ታሪክ የሚተርኩልኝ ነበር የመሰለኝ ። ይህን ጣፋጭ ታሪካቸውን ራሳቸው ቢያጫውቱን ይሻላል በማለት እንዲህ አቅርበነዋል ።
የት ተወለዱ ?
በቀድሞው አጠራር በሲዳሞ ክ.ሀገር በዳሌ ወረዳ ይርጋለም ከተማ አጠገብ ባለችና ቤራ በተባለች ቀ.ገማ ነሀሴ 13 ቀን 1949 አ.ም ተወለድኩ ።
የት አደጉ ? የት ተማሩ ?
ያደግሁትም ሆነ የተማርኩት እዚያው በትውልድ መንደሬ ነው ። በተወለድኩበት መንደር በ1932 አ.ም የተመሰረተ ቤራ ጠዲቾ የተባለ ት/ቤት አለ ። እዚያ እስከ 6ኛ ክፍል ተማርኩ ። 7ኛ ክፍል የጀመርኩት ሻሸመኔ ከተማ ቢሆንም አልጨረስኩም አቋረጥኩ ።
ለምን አቋረጡ ?
በዚያን ዘመን እስከ 6ኛ ክፍል ድረስ እንግሊዝኛ የምንማረው አንድ ክፍለ ጊዜ ብቻ ነበር ። ሌሎቹን ክፍለ ጊዜያት የምንማረው በተለያየ ቋንቋ ነበር ። 7ኛ ክፍል ስገባ ሁሉም ትምህርት በእንግሊዝኛ ሆነ ። እንግሊዝኛ በጣም ከበደኝ ። ስለዚህ የልጆች መሳለቂያና መቀለጃ አልሆንም ብዬ ተውኩት ።
ትምህርት ትተው ወደ ንግድ ነው የገቡት ?
እኔ 7ኛ ክፍል ከመድረሴ በፊትም ልጅ ሆኜ ነጋዴ ነበርኩ ። መጀመሪያ አባቴ ጠጅ ቤት ነበራቸው ። እዚያ ጠጅ እቀዳ ነበር ። አንድ ቀን ጠጅ የሸጥኩበትን ገንዘብ የሰፈር ልጆች ሰረቁኝና አባቴ ክፉኛ ገረፉኝ ።
ገንዘቡ ምን ያህል ነበር ?
50 ብር ነበር ። አንድ ማሰሮ ጠጅ ከ48-50 ብር ይጣራል ። እናቴ አንድ ማሰሮ ጠጅ ሸጦ ገንዘቡን የት እንዳደረሰ ጠይቀው አለችው አባቴን ። በዚህ የተነሳ አባቴ በጣም ስለገረፉኝ በማግስቱ የራሴን ስራ እሰራለሁ ብዬ ከቤት ወጣሁ ። ከዚያም ከይርጋለም አራዳ ለቤራ ቅርብ ከሆነው አራዳ ዳቦ እያመላለስኩ ገጠር እየሸጥኩ እማር ነበር ።
ከዚያም በ1966 አ.ም ከት/ቤቱ ጐን ምግብ ቤት ከፈትኩ ። ከይርጋለም አንዱን እንጀራ በ0.5 ሳንቲም 20 እንጀራ በአንድ ብር ሂሳብ ከ50-60 እንጀራ እያመጣሁ በሽሮ ወጥ 10 ሳንቲም እሸጣለሁ ። ዳቦም እያመጣሁ በየገበያው እያዞርኩ እሸጣለሁ ያኔ እንደዛሬው ሻይ ቅጠል እንደልብ አልነበረም አንበሳ ሻይ ብቻ ነበር ያለው ። እሱ ውድ ስለነበር በእኔ አቅም አይሞከርም ። ስለዚህ ስር በምጣድ አቀልጣለሁ ። በዚያ ሻይ አፍልቼ ዳቦ በሻይ 10 ሳንቲም እሸጣለሁ ።
ት/ቤት ሲዘጋም አላርፍም ። በቆሎ እጠብሳለሁ ። በይርጋለም ከተማ በቆሎ ጠብሶ መሸጥ የጀመርኩት እኔ ነኝ ከዚያ በፊት ማንም ሰው መንገድ ላይና ገበያ ውስጥ ጠብሶ ሲሸጥ አላየሁም ። ከዚያ ደግሞ አህያ ገዝቼ ደረቅ በቆሎ ከአቦስቶ ከተማ እየገዛሁ በየገጠር ገበያው እየወሰድኩ እሸጥ ነበር ።
ንግድ ያለ ገንዘብ አይሞከርም ። መነሻውን ካፒታል ማን ሰጠዎት ? ምን ያህልስ ነበር ?
መነሻ ካፒታል አባቴም ሆነ ሌላ ሰው አልሰጠኝም ። ቆቅ ይዤ ነው ። እኛ አካባቢ ቆቅ በብዛት ነበር ። እነሱን እየያዝኩ በመሸጥ ገንዘብ አገኛለሁ ። ሰፈር ውስጥ የቀቀቦ እናት የተባሉ ሴት እቁብ ይሰበስቡ ነበር እቁብ አስገቡኝ ብዬ ለመንቸው ። ከየት አምጥተህ ልትከፍል ? ግድ የለዎትም እከፍላለሁ እርስዎ ብቻ ያስገቡኝ በማለት ተማጸንቸው ። ምን ጨነቀኝ መጨረሻ ላይ እሰጥሃለሁ ብለው አስገቡኝና ሁሉም ሰው በልቶ ካበቃ በኋላ ሰጡኝ ።
ምን ያህል ነበር ?
47 ብር ነበር ። በዚያን ወቅት አባቴ ችግር ገጥሟቸው ነበር ። ጠጅ ቤቱ እንዳልነበረ ሆኗል ልብሶቻቸውን ለሰው እየሰጡ ተቸግረው ነበር ። አንድ ቀን መኝታ ቤት ስገባ እናትና አባቴ ቀን በለበሱት ልብስ ብቻ ተኝተው አየሁና በጣም አዘንኩ ። ከዚያም ቆላ ሄጄ በ37 ብር ቡሉኮ ገዝቼ አለበስቸውና 10 ብር ተፈረኝ ። ወላጆቼ በጣም ደስ አላቸው ።
አባቴ ሰርዶ ነጭቶና እናቴን ከምታልብበት ጠርቶ አስቀምጧት ሰርዶውን አናቴ ላይ አድርጐ ትኩስ ወተት እያፈሰሰበት ልጄ የማያልቅ ሀብት ይስጥህ አንተ ክብር ልበስ በሄድክበት ሁሉ እጅህ አይድረቅ የሰው እጅ አያሳይህ አበዳሪ ፊት አትቁም አንተም ፊት ተበዳሪ አይቁም እያለ መረቀኝ ። የቀረችኝን ብር ይዤ ነው እንግዲህ ንግድ የጀመርኩት ።
እኔ የማልነግደው ነገር አልነበረም ። እኛ አካባቢ ብርቱካን በብዛት ነበር ። ታዲያ ብርቱካን ስንገዛ በጆንያ ወይም በቅርጫት ተሞልቶ አልነበረም ከነዛፉ ነው ። ብርቱካኑን ይርጋለም ከተማ ወስደን ካልተሸጠ ቁልቁለት ላይ ደፍተን እንሄዳለን እንጂ ተሸክመን አንመለስም ። እንዲያውም በ1969 አ.ም የገበሬ ማህበር መኪና ለምኜ ብርቱካን አዲስ አበባ ወስጄ ሸጫለሁ ። ደረቅ በቆሎ ወደ አንድ የገጠር ገበያ ወስጄ ካልተሸጠ በሌላ ቀን ወደ ሌላ ገበያ ወስጄ እሸጣለሁ ። የበቆሎ ዱቄት ደረቅም ሆነ እሸት በቆሎ ብርቱካንም ሆነ ሌላ ነገር ሳይሸጥ ትንሽ ከቀረኝ ለእናቴ ይዤላት እገባለሁ ።
እንቁላልም እነግድ ነበር ። ለኩ ከተማ በብር 36 ሃጣጤ ከሆነ በብር 40 እንቁላል በ20 ብር 800 እንቁላል እገዛ ነበር ። እኔ በብር 34 ሸጬ 6 ይተርፈኛል ከ800 ደግሞ 120 እንቁላል አገኛለሁ ። የተሰበረ ቢኖር ገዢው ጠብሶ ይሰጠኛል ።

እንደዚያ ካላደረገ ሌላ ጊዜ አላመጣለትማ ! ለሌላ ነጋዴ አሳልፌ እንዳልሸጥበት ይንከባከበኛል ። ዳቦ ለማምጣት ወደ አራዳ የምንሄደው ከሰፈር ልጆች ጋር ብዙ ሆነን ነው ሌሊት በጭለማ ። በቤራና በይርጋለም መካከል ደግሞ ዳማ የሚባል ወንዝ አለ ። ድልድዩ ረዥም ነበር ። እኔ ባትሪ ነበረኝ ። እያንዳንዱን ልጅ ባትሪ እያበራሁለት ለማሳለፍ አምስት ሳንቲም አስከፍላለሁ ። እንቢ ላለ አላበራለትም ድልድዩን ስቶ ከወደቀ በሌላ በኩል ገብተን ነው የምናወጣው ።
ባለዳቦ ቤቱም ብዙ ልጆች ይዤለት ስለምሄድ ለእኔ የሚጋግረው ዳቦ ተለቅ ተለቅ ያለ ነው ። እንደዚያ ካላደረገ ልጆቹን ወደ ሌላ ዳቦ ቤት እወስዳቸዋለሁ ። ዳቦውን ገጠር ስንወስድ የእኔ ከፍ ከፍ ያለ ስለሆነ ቶሎ ሸጬ እጨርሳለሁ ። ልጆቹ ግን ባይሸጥም ግድ የላቸውም ራሳቸው ይበሉታል ። እኔ ጋ ግን ምንም የሚባክን ነገር አይኖርም ። ገንዘብ ስለማጠራቅም ሀብታም ነበርኩ ። በ1966 አካባቢ በ45 ብር የገዛሁት አዲስ ቀይ ሮመር ሰአትና በ340 ብር የገዛሁት አዲስ የቻይና ብስክሌት ነበረኝ ።
በጭለማ ስትሄዱ ችግር አጋጥሟችሁ አያውቅም ?
አንድ ቀን ጅብ ላይ ወጥቻለሁ ። እኔ ከሌለሁ እነሱ በጭለማ መሄድ ስለሚፈሩ አይወጡም ። እኔ ግን ሺ ጊዜ ቢጨልም አልፈራም ሰንጥቄው ነው የምሄደው ። ጅብ ላይ የወጣሁ ለታም ባትሪ ይዣለሁ ። ነገር ግን ባትሪ ሁልጊዜ አይበራም ። አንደኛ ድንጋዩ ቶሎ ቶሎ ያልቃል ሁለተኛ በጭለማ ውስጥ መሄድ ደግሞ ጀግንነት ነው ። ስለዚህ ሳላበራ ስሄድ ጅብ ላይ ወጣሁ ።
በእንዲህ አይነት ስሰራ ቆይቼ በ1969 አ.ም ጉድ መጣ ። በማላውቀው ነገር ኢህአፓ ነህ ተብዬ ታሰርኩና ክፉኛ ተገረፍኩ ። እለቱ ኢህአፓ ከነገሌ እስከ ሀዋሳ ወረቀት የበተነበት ቀን ነበር ። ከእኔ ሻይ ቤት ጀርባ ቀለም በጥብጠው መልእክታቸውን ጽፈው በየመንገዱ ሁሉ ወረቀት በትነዋል ። እኔ ሶብሳብ ስር ነው የማድረው ። በዚያን እለት በጧት ተነስቼ በብስክሌቴ አባቴ ወደ ላከኝ ስፍራ ሄድኩ ። እኔ በብስክሌቱ ስበር መንገድ ላይ የተበተነው ወረቀት በንፋስ ሃይል እየተነሳ ይበተናል ። ይህን ያዩ ሰዎች የታደሰ ልጅ ነው የበተነው ብለው ለሊቀመንበሩ ነገሩት ።
ከተላኩበት ስመለስ ሊቀመንበሩ ጠርቶ የኢህአፓ አደራጅ ብሎ አሰረኝ ። ከዚያም በዚህ እድሜህ አዲስ ሰአትና አዲስ ብስክሌት ከየት አመጣህ ? ኢህአፓን ለማደራጀት የተሰጠህ ነው አይደል ? በማለት ድንጋይ ላይ አንበርክኮ ገረፈኝና አሰረኝ ። በዚያን ጊዜ ኢህአፓ ናችሁ ተብለው የሚያዙ ወጣቶች የሚታሰሩት ገጠር ነበር ። እኛም አካባቢ አንድ እስር ቤት ነበር ። እኔም የታሰርኩት ከእነሱ ጋር ስለነበር እነ መኮንን የተባሉት ልጆች የተገደሉ እለት ልንቀብራቸው ወጣን ። እኔም እስከመቼ ነው እዚህ የምስቃየው ? በማለት ጠፍቼ አጐቴ ወደነበረበት ሻሸመኔ ሄድኩ ።
ነገሩ ሲረጋጋ ወደ ሰፈሬ ተመልሼ ጀንፈል ቡና ከገበሬዎች እየገዛሁ በየነ ፍላቴ ከሚባል ጓደኛዬ ጋር ኮፌሌ አሳሳ ቆሬ ወደ ተባሉ ቦታዎች እየወሰድን እንሸጥ ጀመር ። ገበሬዎቹ ያምኑኝ ስለነበር ቀፎ ሙሉ ቡና ይሰጡኝና ወስጄ እየሸጥኩ ገንዘባቸውን እሰጣቸዋለሁ ። አሁን ከብድር ወጣሁ ገንዘብ ያዝኩ ራሴንም ቻልኩ ። በዚህ ሁኔታ ስነግድ አንድ ቀን ቡናው በሙሉ ተወረሰብኝ ።
በስንት ብር የተገዛ ነበር ?
በስምንት መቶ ብር የተገዛ ነበር ። 800 ብር በዚያን ጊዜ በጣም ትልቅ ገንዘብ ነው የመሬት ከበርቴዎች እን ያን ያህል አይኖራቸውም ነበር ።
ከዚያስ ምን አደረጉ ?
በዚያን ጊዜ አቶ በላይ የተባሉ ሻሸመኔ ይኖሩ የነበር ጠበቃ መኪና ነበራቸው ። እሳቸው ጋ ሄድኩና አቶ በላይ በፈለጉት ገንዘብ በመኪና ረዳትነት ቅጠሩኝ አልቸው ። እርሶ ጋ መቀጠር ስለፈለኩ ነው አልቸው ። በቀን አንድ ብር እከፍልሃለሁ ብለው ጀመርኩ ። ሰውዬው ጐበዝ ልጅ አገኘሁ ብለው እንዲያመሰግኑኝና ፍላጐት አለው ብለው እንዲወዱኝ እንጨት ጠርቤ ታኮ ሰራሁና ወደ ቁልቁለት ከቆመ ከፊት ዳገት ላይ ከቆመ ከኋላ ማስገባት ጀመርኩ ። ከዚያም መኪናው ሲቆም ፈጥኜ እወርድና የሚፈልጉትን ነገር እሰጣቸዋለሁ በሶስተኛው ቀን በቃ ! አልፈልግህም ሌባ መሰልከኝ አሉኝ ። እኔ ሌባ አይደለሁም ። ቡና ነጋዴ ነበርኩ ። ቤተሰቦቼ ሲዳሞ አሉ ። ቡናዬ ስለተወረሰና እዚሁ ቆይቼ መንጃ ፈቃድ ማውጣት ስለፈለኩ እንጂ ሌባ አይደለሁም ብዬ አስረዳኋቸው ። አይይይ በጣም ቸኮልክ ። ሁለተኛ መኪናዬ ጋ እንዳትጠጋ ብለው አባረሩኝ ።
እንባ ቢያንቀኝም ምንም ማድረግ አልቻልኩም ። ሻሸመኔ የወህኒ ቤት አዛዥ የነበሩት ሻለቃ አበበ አደሩ አጐቴ ናቸው ። እሳቸው ጋ ሄጄ የሆነውን በሙሉ ነግሬአቸው ወታደር ቤት እቀጠራለሁ አልቸው ። ምነው እንዲህ ተማረርክ ? ብለው ጠየቁኝ ታዲያ ምን ላድርግ ? ገንዘቤ ተወረሰ ረዳትነት ብቀጠር ሌባ ብለው አባረሩኝ አንድ ሺህ ብር ካገኘሁ በቆሎ መነገድ እችላለሁ አልቸው በቃ አንድ ሳምንት ብቻ ጠብቀኝ ብለው በሳምንቱ የጠየኩትን ብር አምጥተው ሰጡኝና ማሞ ከተባለው አጐቴ ጋር በቆሎ ንግድ ጀመርኩ ። ያኔ በቆሎ ወደ ነገሌና ሀገረማርያም በጣም ስለሚጫን ንግዱ ጥሩ ነበር ። ከአጐቴ ጋር አንዱን ኩንታል በ15 ብር ገዝተን 25 ሳንቲም አትርፈን እንሸጣለን ። እኔ በቆሎውን ከመሬት እየዛቅሁ በጆንያ እየሞላሁ ሰፍቼ እደረድራለሁ ። ለዚያ ስራዬ በኩንታል 10 ሳንቲም ይታሰብልኛል ። በዚያን ጊዜ የሶማሌ ጦርነት ነበር መኪኖች በግዳጅ ወደዚያ ስለሚሄዱ የትራንስፖርት እጥረት ነበር ። በቆሎው ሳይጫን አንድ ወር ሊቆይ ስለሚችል እጠብቃለሁ ። የጠበቅሁት መቶ ኩንታል ከሆነ 10 ብር ይከፈለኛል ። ሰውዬው ለጋስ ሆኖ 20 ብር ከሰጠኝ ሎተሪ ደረሰኝ ማለት ነው በደስታ ጮቤ እረግጣለሁ ።
በእንደዚያ ሁኔታ እየሰራሁ ጥሩ ገንዘብ አጠራቀምኩ ። እኔ ኩንታል እየተሸከምኩ ለምንድነው ለማሞ የማካፍለው ? ለምንድነው የበቆሎ ንግድ ፈቃድ የማላወጣው ? አልኩና ማዘጋጃ ቤት ሄጄ ፈቃድ እንዲሰጡኝ ጠየኩ ። የእህል ንግድ ፈቃድ ተከልክሏል ተባልኩ ።
ወደ በቆሎው ንግድ ተመለሱ ?
አንዲት ሴት አራዳ እየተባለ በሚጠራው አካባቢ ብዙ ጊዜ አጠና ስታራግፍ አይ ነበር ። አንድ ቀን ጠጋ አልትና ወራጅ ስንት ነው ? በማለት ጠየት ። የሁሉንም ዋጋ ነገረችኝ ። ለመሆኑ ከየት እያመጣሽ ነው በውድ ዋጋ የምትሸጪው ? ከኮልፌ እንደምታመጣ ነገረችኝ ። ይህቺን መረጃ ካገኘሁ በኋላ ማዘጋጃ ቤት ሄጄ የእንጨት ንግድ ፈቃድ ማውጣት ይቻላል ? ብዬ ጠየቸው ። ይቻላል አሉኝና ሰጡኝ ። ፈቃዱን አውጥቼ አዲስ አበባ መመላለስ ጀመርኩ በአጠና ንግድ ። የኮልፌ ስፋትና የአጠናው ዋጋ ርካሽነት የሚገርም ነበር ።
ዋጋው ስንት ነበር ? ያኔ ካፒታልዎ ስንት ደርሶ ነበር ?
ዋጋው ሁለት ብርና 2.50 ነበር ። ሙሉው መኪና 900 ብር ያህል ፈጀ ለመኪናው ኪራይ ደግሞ 350 ብር ከፈልኩ ። በዚህ አይነት ስመላለስ ቆይቼ አንድ ቀን እዚያው ኮልፌ አካባቢ ስዘዋወር አንድ ሰው ከንች ሲሸጥ አይቼ ዋጋውን ጠየኩት ። 15 ብር መሆኑን ነገረኝ ። ባመጣልህ ትገዛኛለህ ወይ ? አዎ አለኝ በስንት ትገዛኛለህ ? ብዬ ጠየኩት ገንዘብ ይዞ ብዙ ጊዜ ይቆያል በዚያ ላይ ብዙ ተመርጦ የሚጣል አለ ። በቃ 6 ብር እገዛሃለሁ አለ ።
ውስጤ በደስታ ስለተሞላ እሺ ! ብዬ ተለየኋቸው ። አጠናዬን አራግፌ እያንዳንዱን ከንች በ90 ሳንቲም ሂሳብ 400 ብር ያህል አውጥቼ ሙሉ መኪና ወሰድኩላቸው ሰውዬው አቶ ማሞ ይባላሉ ። አቶ ማሞ እንጨቱን አምጥቻለሁ አልቸው ። በዚያን ጊዜ እንጨት ማሳለፍ በጣም ከባድ ስለነበር በመገረም እንዴት አሳልፈህ አመጣህ ? እንዴት እንዳለፈ ማወቅ ምን ያደርግሎታል ? ቀርቦሎታል ይግዙ አልቸው ። እንጨቱን ካዩ በኋላ በ5.50 እንጂ በስድስት ብር አልገዛህም አሉኝ ። ለምንድነው በስድስት ብር የማይገዙኝ ? እኔ ኮ ይህን እንጨት እዚህ ለማድረስ ብዙ አውጥቻለሁ 5.50 አያዋጣኝም ብዬ ማልቀስ ጀመርኩ ።
እኔን ያስለቀሰኝ ደስታው ነው ። አንዱን እንጨት 90 ሳንቲም ገዝቼ ለመኪና ኪራይና ለተለያየ ወጪ ሁለት ብር ባወጣ ካንዱ እንጨት 3.50 አተርፋለሁ ። በአንድ ጊዜ የማተርፈውን ብር እያሰብኩ ነበር የማለቅሰው ። ኮልፌ አጠና የሚሸጡልኝ ሰው አቶ ተማም ይባላሉ ። በአጋጣሚያ በዚያ በኩል ሲያልፉ ሳለቅስ አዩኝና አንተ በቀደም አጠና የገዛኸኝ ልጅ አይደለህም እንዴ ? ምን ሆነህ ነው የምታለቅሰው ? ብለው ጠየቁኝ ። አዎን አውቀውኛል ። አቶ ማሞ ከንች አምጣ እገዛሃለሁብለው ካመጣሁ በኋላ ከእያንዳንዱ ላይ 0.50 ሳንቲም ቀነሱብኝ ። እንጨቱን በ2.90 ነው የገዛሁት ለመኪና ኪራይ ከፍዬ መንገድ ላይ ብዙ ኬላ ስላለ በሁሉም ቦታ እየከፈልኩ ነው ያመጣሁት 0.50 ሳንቲም እን ባገኝበት ያልኩትን ይሄው ቀነሱብኝ ብዬ ነገርቸው ። ማሞ የሚያድግ ልጅ ማስለቀስ ጥሩ አይደለም ። አንተስ ቤት ልጅ አለህ አይደል እንዴ ? በል ክፈለው ከእኔ ጋር እንዳትቀያየም ብለው ሄዱ ። ሰውዬው የሚፈሩና የሚከበሩ ናቸው ። አቶ ማሞም እግዚአብሄር ረድቶሃል አቶ ተማምን አመጣልህ ብለው በስድስት ብር ሂሳብ አስበው ከፈሉኝ ። እኔ ማመን አልቻልኩም በአንድ ጊዜ ብዙ ብር አተረፍኩ ።
ስንት ብር አተረፉ ?
ከሁለት ሺህ ብር በላይ ነው ያተረፍኩት ። በዚያን ጊዜ ያ ገንዘብ በጣም ከፍተኛ ነው ። ገንዘቤን ከተቀበልኩ በኋላ አሁንም ላምጣ ? አልኩ አዎ ! ግን በ5.50 ነው የምገዛው አሉ ። እንደዚያ ከሆነ ምንም አላገኝም በስድስት ብር ነው የምሸጠው አልኩ ። እንግዲያውስ አልገዛህም አሉ በቃ የእኔንም ወጪ አስበው አስተያየት ያደርጉልኛል ብዬ ተለያየን ።
ከዚያ በኋላ ብዙ ጊዜ እያመላለስኩ ሸጥኩ ። ከየት እያመጣ ነው የሚሸጥለት ? እያለ የሚፈልገኝ ነጋዴ ስለነበር አቶ ማሞን ትቼ በሰባት ብር ሂሳብ እሸጥለት ጀመር ።
በዚህ ሁኔታ ስሰራ ቆይቼ በ1972 አ.ም 28ሺህ ብር ነበረኝ ። አንድ ሺህ ብር የሰጡኝን አጐቴን መኪና ልገዛ ነው ? ብዬ አማከርቸው ። እሳቸውም ደርግ መኪና የሚወርስ አዋጅ ሊያወጣ ስለሆነ አትግዛ ። ከዚህ ይልቅ በጋራ ወፍጮ ብንሰራ ይሻላል አሉኝ ። በዚህ ተስማምተን ወፍጮ ተኮናትረን መስራት ጀመርን ።
ወፍጮ ቤት እያስፈጨሁና እየሰራሁ ሳለ ካላገባ ገንዘብ ያባክናል ብለው የልጆቼን እናት ወ/ሮ ስሜነሽ ሃይሉን ሚያዝያ 23 ቀን 1973 አ.ም ዳሩኝ ። ወዲያው ደግሞ ከአሁን በኋላማ ገንዘብ ወደቤቱ እንጂ ወዲህ አያስገባም የሚል ሀሳብ አመጡና ከወፍጮ ቤት አባረሩኝ አጐቴ ። ሀብታም ሆኜ የነበርኩት ሰው ተመልሼ ደኸየሁ ። ከወፍጮ ቤቱ ሲያባርሩኝ 2400 ብር ብቻ ነበረኝ ።
ከኮልፌ አጠና በምጭንበት ወቅት ሽንት ወጠረኝና ለአቶ ተማም ነገርቸው ። በዚያ በኩል ፎቅ ወጣና ሽና ብለው አመላከቱኝ ። ፎቅ ስወጣ በርከት ያሉ ሰዎች ከሞራ ሳሙና ሲሰሩ አየሁና ተገርሜ ማየት ጀመርኩ ። ሰዎቹ እዚህ ምን ታደርጋለህ ? ሽንት ወጥሮኝ እንደሆነ ነገርቸውና ወደ ሽንት ቤት እየገፈተሩ አስገቡኝ ።
ከሽንት ቤት ስመለስ እንዴት እንደሚሰሩ በደንብ ቀርጫቸውና ኮፒ አድርጌ ወጣሁ ። አጠናውን እንዳራገፍኩ ሀዋሳ መጥቼ ሳሙና ፋብሪካ እከፍታለሁና ቦታ ይሰጠኝ ብዬ ጠየኩ ። ወዲያውኑ ከበቀለ ሞላ ሆቴል በታች ወንዙ አካባቢ ወደ 3200 ካ.ሜ ቦታ ተመራሁና 45 ብር ከፍዬ ቦታውን ያዝኩ ።
ከወፍጮ ቤት ስባረር የማደርገው ግራ ገብቶኝ ተስፋ ቆርጬ ህይወቴንም ለማጥፋት ከጅሎኝ ነበር ። በዚያን ጊዜ ሃይለኛ አፈሳ ነበር ። ሌሊት ሌሊት መኪና አቁሙው ስራ የሌለው ሰው እያፈኑ ጭነው ወደ ሁመራ ይወስዱ ነበር ። ወደ ሁመራ ለመሄድ ወሰንኩና የመጀመሪያ ልጃችንን ጸንሳ ለነበረችው ባለቤቴ ነገርት ። አንዱን ሺህ ብር ለራሴ አስቀርቼ የቀረውን አንድ ሺህ ብር ሰጥቼያት ለሳሙና ፋብሪካ መስሪያ የተመራሁትን ቦታ ሸጣ ወደ ቤተሰቦቿ እንድትመለስ ነገርት ። እሷም በጣም አዝና አንተን አምኜ ከቤተሰቦቼ ተለይቼ እንዴት እንዲህ ታደርገኛለህ ? ቆሎም ቢሆን ሸጠን እንኖራለን በማለት ሀሳቤን እንድለውጥ እያለቀሰች ለመነችኝ ።
ለሳሙና መስሪያ የተመራሁትን ቦታ ሌላ ሰው ይጠይቃል ። ማዘጋጃ ቤት በጣም ጥሩ ወዳጅ ነበረኝ ። ሻሸመኔ መጥቶ ቦታህ ሊወሰድ ነውና በጧት መጥተህ ግብር ክፈል አለኝ ። እኔም በጧት ሄጄ 45 ብር ከፍዬ ካርኒዬን ያዝኩ ። ሰዎቹ ሶስት ሰአት ላይ ሲሄዱ ቦታውን አልተወም ። ከእናንተ ትንሽ ቀደም ብሎ ግብር ከፍሎ ሄደ አሏቸው ። ሰዎቹም እኔ ጋ መጥተው ቦታውን እንድተውላቸው ጠየቁኝ ። ሳሙና ልሰራበት ኮ ነው ።
እንዴት እተውላችኋለሁ ? ሰዎቹም ይህ ሰው የነበረውን መኪና ሰለከሰረ ሸጠ ። አሁን መኪና ማጠቢያ አቋቁመን ልንረዳው ስለፈለግን እባክህን ተባበረንና እንደራደር በማለት አጥብቀው ለመኑኝና በዋጋ ተደራድረን 2800 ብር ሸጥኩላቸው ። አቶ ጤናዬ ታሪካቸው ብዙ ነው ። መሬት የሸጡበትን ብር በአጠቃላይ 4800 ብር ይዘው ከሌሎች ጋር በመሆን በምድር ጦር ሃይፋ መኪና ኮንትሮባንድ የቡና ንግድ ጀመሩና በአንድ ጊዜ 9 ሺህ ብር ሸጡ ከዚያም ሌላ መኪና ፈልገው ቡና በኮንትሮባንድ እየነገዱ በ1974 አ.ም በ45ሺህ ብር የጭነት መኪና ገዙ ። ለ11 አመት ከሰሩ በኋላ መኪናውን ሸጠው ከጓደኛቸው ጋር በሽርክና ዘይት መጭመቂያ እንዳቋቋሙና ቡና መፈልፈያ እንደተከሉ በመጨረሻም ቤራ ቢርን እንደከፈቱ ገልጸው በአሁኑ ወቅት 50 ሚሊዮን ብር የሚገመት ንብረት እንዳላቸው ተናግረዋል ።
ቤራ ቢር መቼ ስራ ጀመረ ?
ከስምንት ወር በፊት ነው የጀመረው ። መሳሪያውን የጀርመን ባለሙያዎች ናቸው ተክለውና ሰራተኞች አሰልጥነው የሄዱት ። በየሶስት ወሩ እየመጡም ይቆጣጠራሉ ።
ገበያው እንዴት ነው ? ሰውስ ምን ይላል ?
ገበያው ጥሩ ነው ። እያከሰረን ያለው ከውጭ የምናስገባው ጌሾ ብቅል ሌሎች ቅመሞች ናቸው ። በጣም ውድ ናቸው ። ብርጭቆው ራሱ ውድ ነው ። አንድ ብርጭቆ ከነቀረጡ 118 ብር ጨርሶ ነው የሚገባው ። የሰው አስተያየትማ በጣም ጥሩ ነው ። ሀዋሳን የረገጠ የውጭ አገር ሰው የእኛን ድራፍት ሳይቀምስ አይመለስም ። የውጭ አገር ዜጐች ከውጭ የሚመጡ ትውልደ ኢትዮጵያዊና እዚህ ያሉትም የቤቱን አሰራርና እቃዎቹን እየዩ የት አገር ሄደህ ነው የሰለጠንከው ? እንዴት አሰብከው ? እያሉ በጣም ነው የሚያመሰግኑኝ ። እኔ ግን የትም አልሄድኩም እዚሁ ሆኜ ነው ።
የድራፍቱ ዋጋ እንዴት ነው ?
ለማስለመድ ብለን ነው እንጂ የሚገዛው ነገር ሁሉ ውድ ስለሆነ አያዋጣም ። አዲስ አበባ አንድ ብርጭቆ ድራፍት 33 ብር ነው የሚሸጠው ። እኛ ግን ቀዩን ድራፍት 23 ነጩን 15 ብር ነው የምንሸጠው ።
የጥራት ደረጃውን ማነው የሚቆጣጠረው ?
ጠማቂዎቹ ኬሚስቶች ናቸው ። የአልኮል መጠኑንና የኬሚካል ይዘቱን በአጠቃላይ የጥራት ደረጃውን የሚቆጣጠረው የቢ ጂ አይ ኬሚስት ነው ።
ለቤራ ቢር ምን ያህል ወጪ ሆነ ?
ለመሳሪያዎቹ ግዢና ለቤቱ ግንባታ 11 ሚሊዮን ብር ያህል ወጪ ተደርጓል ።
የወደፊት አላማዎ ምንድነው ?
በሀዋሳ ድራፍት ቢራውን በጠርሙስ ለማሸግ በአዲስ አበባ ደግሞ ሌላ ለመትከል አስቤአለሁ ። ሌላ ደግሞ እንደ ድራፍት እየተቀዳ የሚጠጣ የጥራት ደረጃው ከፍተኛ የሆነ የቪኖ ፋብሪካ ለመትከል ከቤልጂየሞች ጋር እየተነጋገርኩ ነው ።
ድርጅትዎ ለስንት ሰዎች የስራ እድል ፈጥሯል ?
አሁን 92 ሰራተኞች አሉ ። ወደፊት ያቀድናቸው ፕሮጀክቶች ተግባራዊ ሲሆኑ የሰራተኞቹም ቁጥር ይጨምራል ።
ሰራተኞቹ በስራቸውና በአስተዳደሩ ደስተኞች ናቸው ?
በጣም ደስተኞች ናቸው ። ተሯሩጠው ይሰራሉ ጉርሻም ያገኛሉ ። በተለይ ብዙ ሰው ሲያስተናግዱ ጥሩ ጉርሻ ያገኛሉ ። በመስተንግዶአችን ደንበኞቻችንም ደስተኞች ናቸው ። አንዳንድ ጊዜ መብራት ሲጠፋ በጀኔሬተር ነው የምንጠቀመው ። ያኔ ድራፍቱ አልቀዳ ካለ ቅሬታ የሚሰማቸው ሰዎች አይጠፉም ። በዚህ ጊዜ ተሯሩጠን እናስተካክላለን ።
እኔ ከሰራተኞቹ ጋር እኩል ነው የምሰራው ሶስት ሃላፊዎች አለን አለቃ ነን ብለን ቆመን የምናየውና የምናዘው ነገር የለም ። እኔ ስለምሰራ ሁሉም ይሰራል ። እኔ አስተናግዳለሁ ሁሉም ቦታ አለሁ ። ሰራተኞችን አምኜ እስከመጨረሻው ስራዬን አልለቅላቸውም ። ደክሜ ከዘራ እስክይዝ ድረስ እኩል እሰራለሁ ። ምክንያቱም እኔ ስሰራ እንሱ ቆመው አይመለከቱም ። ሁሉም ኢትዮጵያዊ ስራዬ እንጀራዬ ነው ብሎ በተነሳሽነትና በሃላፊነት ቢሰራ ኖሮ አገራችን ድህነትን ድል አድርጋ ትለማና ትበለጽግ ነበር ። ነገር ግን አብዛኛው ሰው የሚበላው እንጀራ ስራው መሆኑን አያውቀውም ።
ሌላ የሚጨምሩት ነገር አለ ?
አንድም ደቂቃ ያለስራ መባከን የለበትም ደቂቃዎች በከንቱ በባከኑ ቁጥር በዚያው መጠን እድሜያችንም ይጨምራል ። በልጅነት ባንኮኒ ላይ ከመሯሯጥ በልጅነት ሰርቶ መጦሪያ መያዝ አማራጭ የሌለው የሰው ልጅ ግዴታ ነው ያለበለዚያ እድሜ ሲጨምር ጉልበት ሲደክም የሚላስ የሚቀመስ ጠፍቶ ልመናና የሰው ፊት ማየት መዋረድና መናቅ ይመጣል ።
ጊዜና ኑሮ ተለዋዋጭ ነው ። እንደ ድሮ መኖር የለም ። እኔ 40 እንቁላል በአንድ ብር ገዝቻለሁ ። ዛሬ አንዷ እንቁላል ወደ 3 ብር እየተጠጋች ነው ነገና ተነገ ወዲያ ደግሞ ስንት ልትሰጥ እንደምትችል መገመት አይቻልም ። ስለዚህ ስራ የሁሉም ሰው መብት ብቻ ሳይሆን ግዴታም መሆኑ ሊታወቅ ይገባል ። አዝዞ መከበር የለም መከበር የሚቻለው ሰርቶ ነው ። ስለዚህ ሁሉም ሰው ለመበልጸግና ለመከበር ተግቶ መስራት አለበት የሚል ጽኑ እምነት አለኝ ።



አንድም ደቂቃ ያለስራ መባከን የለበትም ደቂቃዎች በከንቱ በባከኑ ቁጥር በዚያው መጠን እድሜያችንም ይጨምራል ። በልጅነት ባንኮኒ ላይ ከመሯሯጥ በልጅነት ሰርቶ መጦሪያ መያዝ አማራጭ የሌለው የሰው ልጅ ግዴታ ነው ያለበለዚያ እድሜ ሲጨምር ጉልበት ሲደክም የሚላስ የሚቀመስ ጠፍቶ ልመናና የሰው ፊት ማየት መዋረድና መናቅ ይመጣል ።




