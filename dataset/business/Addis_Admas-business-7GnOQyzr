የማሪታይም ጉዳይ ባለስልጣን ከአፍሪካ ቀዳሚ ለመሆን እየሰራሁ ነው አለ ።
የማሪታይም ጉዳይ ባለስልጣን የቀድሞውን እቅድ መነሻ በማድረግ አፈጻጸሙን ጐዶሎ ያደረጉትን ትላልቅ ጉዳዮች ለይቶ በማውጣት የሚቀጥለው 5 አመት እቅድ የተሻለ እንዲሆን ከደንበኞችና ባለድርሻ አካላት ጋር ከትናንት በስቲያ በኢሊሌ ሆቴል ባደረገው ምክክር በእቅዱ 5 አመት መጨረሻ ከአፍሪካ ቀዳሚ ለመሆን እየሰራ መሆኑን አስታወቀ ።
የአለም ባንክ ባለፈው 2014 ባወጣው ሪፖርት የኢትዮጵያ የገቢና ወጪ እቃዎች የትራንዚት ጊዜ 44 ቀናት ይፈጃል ቢልም ባለስልጣኑ የመረጃ ምንጭ ስህተት ነው በማለት አስተባብሏል ።
ባንኩ የኢትዮጵያ የገቢና ወጪ እቃዎች የትራንዚት ጊዜ በአማካይ 44 ቀናት ነው የሚለውን መረጃ ያገኘው ከእኛ ሳይሆን ስለ ኢትዮጵያ ወቅታዊ አፈጻጸም ትክክለኛ መረጃ ከሌላቸው አለም አቀፍ አስተላላፊዎች ነው ያሉት የባለስልጣኑ ዋና ዳይሬክተር አቶ መኮንን አበራ ከባንኩ ጋር ፊት ለፊት ተገናኝተን ብንወያይ እንግባባ ነበር ። እኛ ገቢና ወጪ እቃዎች ለማስተላለፍ የሚወስድብን ጊዜ በአማካይ ከ15-20 ቀን ሲሆን ይህም በዛ ብለን በቀጣዩ እቅድ መጨረሻ 50 በመቶ ለመቀነስ እየጣርን ነው ብለዋል ።
44 ቀን ይፈጃል ማለት ለአንድ ኤክስፖርተር የሚሰጠው ትርጉም የተለየ ነው ያሉት ዳይሬክተሩ ገንዘብ ኖሮት ከፍሎ አስፈላጊ ሰነዶችን ያሟላ ሰው ከ15 ቀን በላይ አይወስድበትም ። ይሄ የመረጃ ክፍተት የውጭ ኢንቬስተሮችን በጣም ያስደነግጣል ። አሁን ካለን አፈጻጸም አያ አንዳንድ ነጥቦች ከባንኩ ጋር አያስማሙንም ። ምክንያቱም እኛ የምንለው በሀሳብ ላይ ተመስርተን ሳይሆን በተጨባጭ በተግባር እየተሰራ ያለውን ነው በማለት አስረድተዋል ።
ይህን የምንለው ሪፖርቱን ለመቃወም አይደለም የኢትዮጵያ ሎጀስቲክስ ችግር አለበት በሚለው ነጥብ ላይ ከእነሱ በላይ እኛ እናምናለን ።
ምክንያቱም ልማታችን ከሚጠይቀው ፍጥነት አያ ባጠረ ጊዜ በተመጣጣኝ ዋጋ ኢምፖርት/ኤክስፖርታችን በአለም አቀፍ ደረጃ ተወዳዳሪ ካልሆን ውጤት አናመጣም ። ቁጥሩን ትተን የኢትዮጵያ ሎጀስቲክስ ችግር አለበት የሚለው በጣም ይስማማናል በማለት ገልጸዋል ።
በአለም አቀፍ የሎጂስቲክስ አፈጻጸም መለኪያ መሰረት የኢትዮጵያ የዚህ አመት አፈጻጸም በአማካይ 2.59 ነጥብ ከአለም የአገሮች ደረጃ 104ኛ መሆኗን ሪፖርቱ አመልክቷል ። አቶ መኮንን በአለም ባንክ መለኪያ መስፈርት መሰረት መካከለኛ ገቢ ላይ የደረሱ አገሮች ደቡብ አፍሪካ ማላዊ ዙንባብዌ ሩዋንዳ ታይላንድ ቦሊቪያ በማሪታይምና በሎጅስቲክ የደረሱበትን ደረጃ በመገምገም ከ5 አመቱ እቅድ የአፈጻጸም አገራዊ አህጉራዊና አለም አቀፋዊ መልካም አጋጣሚዎችና ስጋቶችን በጥልቀት ፈትሸውና አገናዝበው በ2012 መጨረሻ ከቪየትናም ኢንዶኔዥያ ህንድና ፊሊፒንስ ተርታ ለማሰለፍ አሁን በአማካይ 2.59 የሆነውን አፈጻጸም በአማካይ 3.07 ለማድረስ ደረጃውን ደግሞ ከ104ኛ ወደ 57ኛ ከፍ በማድረግ ከአፍሪካ 1ኛ ለማድረግ መወሰናቸውን ተናግረዋል ።
እቃዎች ወደብ ላይ የሚቆዩበትን ጊዜ ከ40 ቀን በላይ ወደ 3 ቀን ለመቀነስ በኮንቴነር ታሽገው ሊጓጓዝ የሚችሉ እቃዎችን ከ7 በመቶ 100 ፐርሰንት ለማድረስ የገቢ እቃ ፎርማሊቲዎችን ከ10 ወደ 4 ለመቀነስ አሁን በእጅ የሚሰራውን ኢንፎርሜሽን ቴክኖሎጂን በመጠቀም 100 ፐርሰንት አውቶማቲክ ማድረግ ብቁ ባህረኞችን ለአገር ውስጥና ለውጭ አገር መርካቦች በማሰልጠን አሁን ያለውን 6000 ወደ 30000 በውጭ አገር መርከቦች ላይ ተቀጥረው የሚሰሩ ኢትዮጵያውያን መርከበኞች ከሚያገኙት ገቢ 80 በመቶ ለቤተሰቦቻቸው ከሚልኩት 72 ሚሊዮን ዶላር ሬሚታንስ ወደ 0.3 ቢሊዮን ዶላር ማሳደግ የማሪታይም ጉዳይ ባለስልጣን የ5 አመት እቅድ ነው ።
ኢትዮጵያ በአፍሪካ የራሳቸው የንግድ መርከቦች ካላቸው አገሮች አንዷ በመሆንዋ ቀደም ሲል በህንድና በጋና ይሰለጥኑ የነበሩትን መርከበኞችን ራሷ ከማሰልጠኗም በላይ በአለም ላይ 450 ሺህ የባህረኞች እጥረት ስላለ ቀሪዎቹን በውጭ ምንዛሪ በአውሮፓ መርከቦች ላይ በመቀጠር ወደ አገር በሚልኩት ገንዘብ ለአገራቸው የውጭ ምንዛሬ እንደሚያስገኙ ገልጸዋል ። በአሁኑ ጊዜ በመካከለኛ ምስራቅ አገሮች የሚሰሩትን ሳይጨምር ከባህርዳር ቴክኖሎጂ ዩኒቨርሲቲ በኤሌክትሪካልና በሜካኒካል ኢንጂነሪንግ በዲግሪ የተመረቁ ከአንድ ሺህ በላይ መርከበኞች በትላልቅ መርከቦች ላይ በኦፊሰርነት ተቀጥረው እየሰሩ መሆኑን ገልጸዋል ። ከፍተኛ ስራ መሰራት አለበት ያሉት ዳይሬክተሩ በአምስት አመቱ እቅድ መጨረሻ ከ10ሺህ እስከ 30ሺህ መርከበኞች ይሰለጥናሉ ብለዋል ።
አቶ መኮንን ባለስልጣኑ ያዘጋጀው እቅድ ሙሉ በሙሉ የሚሳካው በባልስልጣኑ ብቻ ሳይሆን እያንዳንዱ ባለድርሻ አካል ሁሉም ድርሻቸውን አውቀው በሃላፊነትና በተጠያቂነት በጋራ ሲሰሩ መሆኑን ጠቅሰው እቅዱን ስኬታማ ለማድረግ እንዲረባረቡ ጠይቀዋል ።
