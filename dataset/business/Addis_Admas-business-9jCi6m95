ኢትዮጵያዊው ተመራማሪ በጃፓን ዩኒቨርስቲ ።
በኢትዮጵያ የእርሻ ምርምር ተቋም ሳለሁ በሩዝ ላይ ምርምር አካሂድ ነበር በአገሪቱ ብሄራዊ የሩዝ ፕሮጀክት ቀረጻ ላይም ተሳትፌያለሁ ።
በኢትዮጵያ አብዛኛው ህዝብ የሚመገበው ጤፍ ነው በቅርቡ ግን ሩዝ ተወዳጅና የጤፍ አማራጭ ከሆኑ ምግቦች አንዱ እየሆነ መጥቷል ። የምግብ እጥረትን ለመፍታት እንደመፍትሄ እየተቆጠረ ነው ። የኢትዮጵያ መሬት ከፍተኛ መጠን ያለው የሩዝ ምርት የመስጠት አቅም አለው ። ህዝቡ ግን ሩዝ ለማምረት የሚያስችል በቂ ክህሎት የለውም ። የጃፓን አለም አቀፍ ትብብር ኤጀንሲ የሩዝ እርሻ ምርታማነትን በማሳደግ ረገድ ድጋፍ በመስጠት ይንቀሳቀሳል ። ይሄን ለማድረግ አንዱ መንገድ ደግሞ ኢትዮጵያውያን በሩዝ ላይ ምርምር እንዲያደርጉ እድል መስጠት ነው ። እኔም በተሰጠው የስኮላርሺፕ እድል ተወዳድሬ አሸነፍኩ ። አሁን በቶክዮ የግብርና ዩኒቨርስቲ ለመጀመሪያ ድግሪዬ እያጠናሁ ነው ።
ስለ ሩዝ ለማጥናት ለምን ጃፓንን መረጥክ ?
ሩዝ የጃፓናውያን ባህላዊ ምግብ ነው ። ሩዝ ለጃፓናውያን እንደ እንጀራ ማለት ነው ። በዚህም የተነሳ ሩዝ የማምረት ከፍተኛ አቅምና ብቃት አላቸው ። ከዚህ ጋር በተገናኘ በጃፓን የምማራቸውና የማጠናቸው በርካታ ጉዳዮች አሉ ።
ጃፓናውያንን እንዴት አገኘሃቸው ?
በጣም ትጉህና ታማኝ ህዝቦች ናቸው ። ጃፓናውያን እንደ ኢትዮጵያውያን ሁሉ አዛውንቶችን ያከብራሉ ። በባቡር ወይም በአውቶብስ ውስጥ ለሽማግሌዎችና ለአሮጊቶች እንዲሁም ለነፍሰጡሮች ቅድምያ በመስጠት መቀመጫ ይለቃሉ ።
እንደ ኢትዮጵያውያን ግን ሰፊ ማህበራዊ ግንኙነት የላቸውም ። ብዙ ትኩረት የሚሰጡት ለስራቸው ነው እኔ ለምሳሌ እዚህ አገር ስኖር የጐረቤቴን ማንነት አላውቅም ። በኢትዮጵያ አዲስ ሰፈር ሲገባ ጐረቤቶቹ መጥተው ራሳቸውን ያስተዋውቃሉ ። በአውቶብስ ወይም በባቡር ውስጥም ቢሆን ሰዎች እርስ በርስ ያወራሉ ። እዚህ አገር ግን በአውቶብስም ሆነ በታክሲ ውስጥ የሚነጋገር የለም ። ተሳፋሪዎች በጸጥታ ነው የሚጓዙት ። በጉዞ ወቅት ጋዜጣ ወይም መጽሃፍ የሚያነቡ አሉ ። በሞባይል የጽሁፍ መልእክት የሚልኩ ተሳፋሪዎችም ይኖራሉ ። አንዳንዶቹ እንደውም እንቅልፋቸውን እየለጠጡ ነው የሚጓዙት ። በኢትዮጵያ እኮ ፈጽሞ የማይተዋወቁ ሰዎች እንን እርስ በርስ ይነጋገራሉ ።
እኔ ያደግሁት በተለየ ባህል ውስጥ ነው ። እናም የጃፓናውያን ዝምታ ብዙም አይመቸኝም ። በኢትዮጵያ ብታዝኚ ወይም ብትደበሪ ከጓደኞችሽ ጋር ታወሪና ቀለል ይልሻል ። በህይወቴ ለመጀመሪያ ጊዜ ብቸኝነት የተሰማኝ ጃፓን ከመጣሁ በኋላ ነው ። ግን ይሁን ብቻዬን አይደለሁም ብዙ ጃፓኖችም እንደኔ ብቸኝነት የሚሰማቸው ይመስለኛል ። በየአመቱ 30ሺ ጃፓናውያን ለምን ራሳቸውን እንደሚያጠፉ የገባኝ አሁን ነው ። ብቸኝነቱ እኮ ነው ! በሌላ በኩል ሲዝናኑ ወይም ፓርቲ ሲወጡ ብዙ ቢራ ይጠጣሉ ብዙም ያወራሉ ከልክ በላይ ነጻ ይሆናሉ ። እስካሁን ሊገባኝ ያልቻለው ይሄ ነገራቸው ነው ።
ጃፓኖቹ ትጉህ ሰራተኞችና ታማኞች እንደሆኑ ነግረኸኛል ።
በጥቅሉ ሲታይ ኢትዮጵያውያን ለስራ ቁርጠኝነት የላቸውም ። ምናልባት በደሞዛቸው ስለማይረኩ ይሆናል በቢሮ ቁሳቁስ አለመሟላት ወይም ደግሞ የመስክ ቅኝት የሚያደርጉበት በቂ ተሽከርካሪዎች ባለማግኘትም ይሆናል ግን የስራ ቁርጠኝነት አይታይባቸውም ።
ለምሳሌ የጃፓን ፕሮፌሰሮች እስከ ምሽቱ አንድ ሰአትና ሁለት ሰአት ድረስ ስራቸው ላይ ያመሻሉ ። ለጃፓናውያን የቢዝነስ ሰዎች ደግሞ እስከ እኩለ ሌሊት ድረስ ስራ ላይ መቆየት የተለመደ ነገር መሆኑን ሰምቻለሁ ። ምናልባት ከማህበራዊ ህይወት ይልቅ ቢሮ ውስጥ መቀመጥን ስለሚመርጡ ይሆናል ። ምክንያታቸውን በእርግጠኝነት ማወቅ አልችልም ። ታማኝነትን በተመለከተ ለምሳሌ የኪስ ቦርሳ ብትጥይ ወይም ቢጠፋብሽ የመገኘት እድሉ ከፍተኛ ነው ። አንዴ ቦርሳዬ ጠፍቶብኝ የማላውቀው ሰው አግኝቶ ለሚመለከተው ክፍል ሪፖርት ማድረጉን አስታውሳለሁ ።
በኢትዮጵያ ድህነቱና ችግሩም ወደ ውሸትና ስርቆት ይገፋፋሻል ። ሰዎች መብላት አለባቸው ስራ ግን የለም ስለዚህ ማጭበርበርና መስረቅ ይኖራል ።
እስቲ የጃፓን ዩኒቨርሲቲዎችን ከኢትዮጵያ ጋር እያወዳደርክ ልዩነታቸውን ንገረኝ ።
የሚያስተምሩት በእንግሊዝኛ ስለሆነ የመማሩን ሂደት አቅሎልኛል ። የትምህርት አሰጣጣቸው ንድፈ ሃሳብ ላይ ብቻ ያተኮረ አይደለም እንደውም የሚበዛው ተግባራዊ ትምህርት ነው ። ስለዚህ በጣም ደስ ይላል በትኩረት ነው የምትማሪው ።
እኔ ክፍል ውስጥ 22 ተማሪዎች አሉ 17 ጃፓናውያንና 5 የውጭ ዜጐች ። የሚያስገርመው ነገር ጃፓናውያን የኢትዮጵያውያንን ያህል ለትምህርታቸው ትኩረት አይሰጡም ።
መምህሩ ቆሞ እያስተማረ ሁሉ ሊተኙ ይችላሉ ። ኢትዮጵያ ውስጥ አስተማሪ ሲያስተምር ብታንቀላፊ መምህሩ ተበሳጭቶ ሊቀጣሽ ይችላል ። እዚህ ግን ተማሪው የሞባይል ጥሪ ለመመለስ ትምህርት አቋርጦ ከክፍል ይወጣል ። እንደሚመስለኝ ጃፓናውያን እንደ ኢትዮጵያ ተማሪዎች ከማለፊያ ውጤት በላይ የማምጣት ጫና የለባቸውም ።
ለኢትዮጵያውያን ትምህርት የህይወት እጣ ፈንታቸውን የሚወስን ጉዳይ ነው ። ለጃፓን ተማሪዎች ግን ሁኔታው የተለየ ነው ። መሰረታዊ ፍላጐቶቻቸው ስለተሟላላቸው የሚያስጨንቃቸው ነገር የለም ። የዩኒቨርስቲ ትምህርታቸውን ለማጠናቀቅ ማለፊያ ውጤት ማምጣት ብቻ ይበቃቸዋል ።
አንተስ እንደ ጃፓን ተማሪዎች ክፍል ውስጥ አንቀላፍተህ ታውቃለህ ?
አረ በፍጹም ! እኔ ሁሉንም የትምህርት አይነት በትጋት ነው የምከታተለው ።
በእረፍት ቀናት ጊዜህን በምን ታሳልፋለህ ?
እዚህ አገር ከማውቃቸው ኢትዮጵያውያን ወይም የውጭ ዜጐች አሊያም ጃፓናውያን ጋር ወጥቼ እዝናናለሁ በእግር መዟዟርም በጣም ያስደስታል ።
እናም አንዳንዴ ዝም ብዬ በእግሬ እጓዛለሁ ብቻዬን ። ቤት ከሆንኩኝ የኢትዮጵያ ሬድዮና ቴሌቪዥን ፕሮግራሞችን በኢንተርኔት እከታተላለሁ ። ወይም ደግሞ ቻት አደርጋለሁ ። በኢትዮጵያ ካሉ ጓደኞቼና ቤተሰቦቼ ጋር በፌስ ቡክ እጻጻፋለሁ ። ቤት ውስጥ ለብቻ መቀመጥ ግን ጥሩ አይደለም የአገር ቤት ናፍቆት ይቀሰቅስብሻል ።
በጃፓን ስትኖር የገጠመህ ችግር አለ ?
አንዱ ችግር ጃፓኖች እንግሊዝኛ አለመናገራቸው ነው ። ከጠቅላላው የጃፓን ህዝብ 3 በመቶ ያህሉ ጃፓናዊ ብቻ እንግሊዝኛ በደንብ እንደሚናገር አንብቤአለሁ አንዴ የሆንኩትን ልንገርሽ ።
ስር ለመግዛት ወደ ሱፐርማርኬት እሄድና ስር የሚመስል ነገር አገኛለሁ ። ስር መሆኑን ስለተጠራጠርኩኝ በስፍራው ያገኘሁትን ሰው ሁሉ ጠየቅሁኝ የሚመልስልኝ ግን አላገኘሁም ። ስለዚህ ዝም ብዬ ገዛሁትና ወደ ቤቴ ተመለስኩኝ ። ግን ስር አልነበረም ጨው ነው ። ሌላው ችግር አንዳንድ ጃፓናውያን በተለይ አዛውንቶቹ ለውጭ ዜጐች እንግዳ መሆናቸው ነው ።
አውቶብስ ውስጥ ከጐኔ ለመቀመጥ አየት ያደርጉኝና ወዲያው ሌላ ቦታ ፍለጋ ማማተር ይጀምራሉ ። የዘርና የቀለም አድልዎ ማድረጋቸው አይደለም በቃ ከውጭ ዜጐች ጋር ብዙ አልተለማመዱም ።
ለምን የተባለ እንደሆነ በጃፓን ብዙ የውጭ ዜጐች ስለሌሉ ነው ። ስለ ኢትዮጵያ የሚያውቁት በእድሜ የገፉ ጃፓናውያን ብቻ ናቸው ። ኢትዮጵያን የሚያውቋት በጀግናው አትሌት አበበ ቢቂላ አማካኝነት ነው ። በዚህም የተነሳ እኔንም እንደ አበበ ቢቂላ ጐበዝ ሯጭ ነህ ? ብለው ይጠይቁኛል ።
ባለፈው አመት የመሬት መንቀጥቀጥ አደጋ ሲከሰት እዚሁ ነበርክ አይደል ?
አዎ በጣም አስፈሪ ነበር ። የመሬት መንቀጥቀጥ አይቼ አላውቅም ። ጃፓን በገባሁ በሳምንቴ ግን ትንሽ የመሬት መንቀጥቀጥ ተከስቶ ነበር ። ከወር በኋላ ማርች 11 ደግሞ ያ አሰቃቂው ሱናሚ መጣ ። እኔ በዩኒቨርስቲው 3ኛ ፎቅ ላይ ነበርኩ ። ሁሉም ነገር እየተንቀጠቀጠና ከያለበት ስፍራ እየወደቀ ነበር ። እኛ ጠረጴዛ ስር ተሸሸግን ። አንዳንዶቹ ሲያለቅሱ እኔ እየጸለይኩ ነበር ።
ከጥቂት ጊዜ በኋላ ከህንጻው በሩጫ ወጥተን ወደ እግር ስ ስቴዲየሙ ሄድን ። መንቀጥቀጡ ግን አልቆመም ። እኔ ከዚያ በኋላ በህይወት እንደማልኖር አስቤ ነበር ።
ያን እለት ማታም እንቅልፍ እምቢ አለኝ ። ቤተሰቦቼ ወደ አገር ቤት እንድመለስ ወትውተውኝ ነበር ። ግን ወደ ኢትዮጵያ አልተመለስኩም ። ጃፓኖቹ እየኖሩ አይደለም እንዴ ቀኔ ከደረሰ የትም ብሆን አልተርፍም ብዬ አሰብኩ ። ሆኖም ቤተሰቦቼ እንዲረጋጉ በየቀኑ እደውልላቸው ነበር እነሱ ከኔ በላይ ነበር የተጨነቁት ።
ህልምህ ምንድነው ?
የምሰራው ምርምር በሚል ሲሆን ለኢትዮጵያ እጅግ ተስማሚ የሆነውን የሩዝ አይነት ነው እያጠናሁ ያለሁት ። ይሄን ግብ ማሳካት የቅርብ ጊዜ ህልሜ ነው ።
በኢትዮጵያ ከፍታማ አካባቢዎች ብዙ ሩዝ የማምረት ከፍተኛ አቅም አለ ።
ሆኖም የከፍታማ አካባቢዎችን ቀዝቃዛ አየር ሊቋቋም የሚችል የሩዝ አይነት አልተገኘም ።
ስለዚህ ትክክለኛውን የሩዝ አይነት ለመምረጥ እየሞከርኩኝ ነው ። በኢትዮጵያ ሩዝ ካመረትን የምግብ እጥረትን ለመቅረፍ ያግዘናል ። ከሁሉም በላይ ሩዝ የምግብ ዋስትና የሚሰጥ እህል ነው ተብሎ ይታመናል ።



