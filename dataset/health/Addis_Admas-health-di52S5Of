ባዝኦፍ ወባን የመከላከል ውጤታማነቱ 90 በመቶ ነው ።
ሌሊት አጐበር ስላለ ትንኟ የንክሻ ሰአቷን ወደ ቀን አዘዋውራለች ።

በሙያቸው አካውንታንት የሆኑት አቶ ገዛኢ አምባዬ በ1964 አ.ም በኢትዮጵያ ንግድ ባንክ ውስጥ ተቀጥረው በሙያቸው መስራት እንደጀመሩ ይናገራሉ ። በውሃና ፍሳሽ በኢትዮጵያ ውሃ ስራዎች ድርጅትና በብረታ ብረት ኮርፖሬሽን በከፍተኛ የሃላፊነት ቦታዎች ላይ ያገለገሉ ሲሆን በ1981 አ.ም ወደ ኬኒያ በማምራት የኢምፖርት ኤክስፖርት ስራ ላይ ከመሰማራታቸውም በተጨማሪ ባርና ሬስቶራንት በመክፈት ለረጅም አመታት መስራታቸውን ገልጸዋል ። አንበሳ ባንክና ኢንሹራንስን ከመሰረቱት ሰዎች አንዱ የሆኑት አቶ ገዛኢ ከ10 አመት በፊት ከውጭ ተመልሰው በአገራቸው መኖር ሲጀምሩ ወባ በአገሪቱ ላይ እያደረሰ ያለውን ጥፋት መመልከታቸውን ያስታውሳሉ ። ወባ በአፍሪካ እያደረሰ ያለውን ጥፋት በተመለከተ ጥናት ሰርተውም ለአሜሪካው ግዙፍ ኩባንያ በመስጠት ተቀባይነት በማግኘታቸው በለገጣፎ አካባቢ ባዝኦፍ የተሰኘ የወባ ትንኝ ማባረሪያ መድሀኒት በማምረት ላይ ይገኛሉ ። የአዲስ አድማስ ጋዜጠኛ ናፍቆት ዮሴፍ በመድሀኒቱና ተያያዥ ጉዳዮች ዙሪያ ከአቶ ገዛኢ አምባዬ ጋር ተከታዩን ቃለ-ምልልስ አድርጋለች ።


ባዝኦፍ የተባለውን የወባ ማባረሪያ ቅባት እንዴት ሊያመርቱ ተነሱ ?
እኔ በ1981 ጀምሮ ወደ ጐረቤት አገር ኬኒያ ሄጄ ነበር ። ከኢትዮጵያ ወይንና አምቦ ውሃ እየወሰድኩ ለኬኒያ ለሩዋንዳ ለኡጋንዳና ብሩንዲ አከፋፍል ነበር ። ኬኒያም ውስጥ ግሪን የተባለ ባርና ሬስቶራንት ነበረኝ ። እዚያ እየሰራሁ እያለ የተባለ የአሜሪካኖች ትልቅ ኩባንያ ነበር ። ይህ ኩባንያ ማጣፈጫዎችንና መአዛማ ዘይቶችን ያመርታል ። እነ ኮካ ኮላ ለነ ፔፕሲና ሌሎችም ትልልቅ ኩባንዎች የሚያከፋፍል ነው ። ከ10 አመት በፊት የዚህ ትልቅ ኩባንያ ወኪል ሆኜ ነው ወደ ኢትዮጵያ የመጣሁት ። ሁኔታዎችን በማመቻቸት ስመላለስና እዚህ ቢሮ ስከፍት ግን 15 አመት ሆኖኛል ። እናም እነሱ ጋር በነበረኝ ግንኙነት ቸኮሌት ከረሜላና መሰል ጣፋጮችን የሚያመርት ኩባንያ ለራሴ መክፈት አስቤ ስንቀሳቀስ በወቅቱ ወባ በተለይ በአማራና በሌሎች ክልሎች የአገሪቱ ፈተና ሆኖ አየሁት ። መነሻዬ ይሄ ነው ።
ከዚያ ምን አደረጉ ?
በወቅቱ ወባ ህዝቡን እየፈጀች መሆኑን ከተለያዩ ሚዲያዎች አንብቤ ነው በጣም ያዘንኩት ። ምን ይሻላል ምንስ ቢደረግ ህዝቡን መታደግ ይቻላል በሚል ራሴ በራሴ ትግል ውስጥ ገባሁ ። አንድ ጥናት አጠናሁና ላልኩሽ ኩባንያ አቀረብኩኝ ። አፍሪካ የኮስሞቲክስም የሽቶም ችግር እንደሌለባት በአሁኑ ጊዜ ህዝቧ በወባ እያለቀ ስለመሆኑ አምራች ሃይሉ በወባ ጥቃት እያለቀ እንደሆነ የሚያሳይ ነው ጥናቱ ። ጥናቱን ተቀብለው ካዩት በኋላ ዩኒቨርሲቲ ኦፍ ፍሎሪዳ አገሩም ወባማ ስለሆነ ቀድመው አጥንተው ነበር ። ጥናቱን ያጠኑበትን ዋና መነሻ ሲነግሩኝም በነበረ ጊዜ የአሜሪካ ሰራዊት ያለቀው በወባ ነው ። ያኔ ግን ወባ ነው ተብሎ በሽታው ተለይቶ አልታወቀም ነበር ። የሆነ ሆኖ ጥናቱን ተቀበሉት ። ከዚያ ኢሴንሻል ኦይሉን እንዲልኩልኝ አደረግሁኝ ።
ኦይሉ ከተላከ በኋላ መጀመሪያ ጥናቱን የትኛው የአፍሪካ አገር አደረጉ ?
መጀመሪያ ጥናቱ እንዲጠና የወሰንኩት ኬኒያ ነው ። ምክንያቱም ኬኒያ ውስጥ ኢሲፕ የተባለ የአለም ሳይንቲስቶች በሙሉ ስለ ትሮፒካል ዲዚዝ ጥናት የሚያደርጉበት ማእከል ስላለ ነው ። ከእነሱ ጋር ስምምነት በማድረግ ከአሜሪካ የተላከው ኢሴንሻል ኦይል ከፔትሮሊየም ጄሊ መስፈርት መሰረት ስለሆነ ነው ። ጥናቱ ወደ ሁለት አመት ገደማ ወስዶ በመጨረሻ ምርምሩን አድርገን ሰ ቅባቱ ባዝኦፍ ከ 8 ሰአት በላይ የወባ ትንኝ ያባርራል ሲሉ የምስክር ወረቀት ሰጥተውኛል ። ይህ ከሆነ ወደ ስምንት አመት ገደማ ይሆነዋል ።
መድሀኒቱ በጤና ጥበቃ ሚኒስቴር እውቅና አግኝቷል ?
እኔ ሰርተፍኬቱ ከተሰጠኝ በኋላ ወደ ኢትዮጵያ ሳመጣው ጤና ጥበቃ ሚኒስቴር ሃላፊዎች በጣም ተደስተው ነበር ። እኔ ባዝኦፍን ወደ ኢትዮጵያ ባስገባሁበት ወቅት ሰዎች የሚጠቀሙት አጐበር በኬሚካል ያልተነከረ ስለነበር ብዙም ውጤታማ አልነበረም ። ስለዚህ ጤና ጥበቃችሁ ይህ መድሀኒት አማራጭ ስለሚሆነን አገር ውስጥ ያሉ የምርምር ተቋማት ለምን ጥናት አያደርጉበትም ? ፓስተር ወይም አዲስ አበባ ዩኒቨርሲቲ ቢመራመሩበት ጥሩ ነው አሉኝ ።
ምርምሩ ተካሄደ ?
አዲስ አበባ ዩኒቨርሲቲዎች እንዲያጠኑት እንደገና ስምምነት አደረግን ። አክሊሉ ለማ የምርምር ማእከል የትሮፒካል ዲዚዝና የወባ ምርምር ማእከል ነው ። በዚህ መሰረት የላብራቶሪ ሙከራ ተደረገበት ። ቆቃ አካባቢ ወባ ተነስቶ ስለነበር ዶክተሮቹ እዚያ ድረስ ሄደው ምርምርና ጥናት አድርገው ደረጃውን በጠበቀ መልኩ ውጤቱ አመርቂ ነው በሚል ማረጋገጫ ሰጡኝ ።
ባዝ ኦፍ የሚመረትበት ፋብሪካ የት አካባቢ ይገኛል ? በአመት ምን ያህል ያመርታል ?
ፋብሪካው ለገጣፎ ይገኛል ። በጥሩ ሁኔታ እያመረትን ነው ። አንደኛ ለፋርማሲዎች እናከፋፍላለን ዋና የባዝኦፍ ተጠቃሚ ግን መከላከያ ሰራዊታችን ነው ። ሰራዊቱ በፊት ከውጭ እያስመጣ ይጠቀም ነበር ። እኛ ማምረት ከጀመርን በኋላ ከውጭ ማስገባታቸውን አቁመዋል ። የተሻለ ጠቀሜታ አግኝተንበታል በማለት በጀታቸው ውስጥ አስገብተው በየአመቱ ይወስዳሉ ። ፌደራል ፖሊስም እንዲሁ እየወሰደ ነው ። ሌሎች ተቋማትም መውሰድ ጀምረዋል ። መንግስትም ይህንን በማየት ከወርልድ ባንክ ባገኘው ድጋፍ በኢንዱስትሪ ሚኒስቴር በኩል ወደ 103 ሺህ ዶላር ገደማ ድጋፍ አድርጐልናል ። ይህ እርዳታ የተሻለ ምርምርና ጥናት ለማካሄድ እንዲሁም ኤክስፖርት ለማድረግ እንቅስቃሴ የሚውል ነው ።
እስካሁን ወደ ውጭ መላክ አልጀመራችሁም ?
ጀምረናል ወደ ናይጄሪያ ኡጋንዳ ሱዳን ሱማሌላንድና ሞቃድሾ ልከናል ። ሰ በአሁኑ ሰአት ሌሎች የወባ ችግር ያለባቸው አገሮችም ምርቱን ለመውሰድ ጥያቄ እያቀረቡ ነው ።
ኢሴንሻል ኦይሉ ከአሜሪካ እያስመጣችሁ ነው የምትጠቀሙት ? ሌላስ ማቴሪያል ምንድን ነው የሚያስፈልጋችሁ ?
ቤዙ እንዳልኩሽ ባዝሊን ነው ። ባዝሊን ከውጭ ይመጣል ። በአሁኑ ሰአት ከአንዳንድ ሳይንቲስቶች ጋር ኢሴንሻል ኦይሉ ን እዚሁ ለማምረት በምክክር ላይ ነን ። አገራችን በርካታ ለመድሀኒትነት የሚያገለግሉ ሁሉም አይነት እጽዋት ስላላት ምቹ ናት ። መድሀኒቱ ከእጽዋት ነው የሚሰራው ። እነሱ የሰሩት ፎርሙላ ስላለን ኢሴንሻል ኦይሉ ን እዚሁ ለማምረት ዶክተሮቹን አጋር አድርገን ፋብሪካውን በማቋቋም ላይ ነን ።
ከረሜላና ቸኮሌት የሚያመርት ኩባንያም እንዳለዎት ሰምቻለሁ ። ከባዝኦፍ ማምረቻው ጋር አንድ ላይ ነው ያሉት ?
ቅርብ ለቅርብ ነበሩ ። አሁን መለያየት ስላለባቸው እየለየናቸው ነው ። በሁለቱም ኩባንያዎች ውስጥ አንድ የእንግሊዝ ኩባንያ በሽርክና ለመስራት መጥቷል ። አሁን ከፍተኛ እንቅስቃሴ አለ ። ባዝኦፍን ስናመርት በዚያውም ሽቶና መሰል መአዛ ያላቸውን ምርቶችም እዚህ ለማምረት እያስመዘገብን ነው ። አላማችን ከውጭ የሚመጡ የቼኮሌት ከረሜላ የወባ መድህኒቶችና ሌሎችንም አስቀርተን አገር ውስጥ እንዲመረቱ ማድረግ ነው ። እዚህ አምርተንና እሴት ጨምረን ኤክስፖርት ማድረግ ከኢኮኖሚም አያ አገሪቱን ይጠቅማታል ።
ባዝኦፍ ከስምንት ሰአት በላይ የወባ ትንኝን እንደሚያባርር ተገልጿል ። የመከላከል አቅሙ በመቶኛ ሲሰላ ምን ያህል ነው ?
የአለም የጤና ድርጅት አንድ መድሀኒት ከ60 እስከ 68 በመቶ መከላከል ከቻለ ውጤታማ ነው ይላል ። ባዝኦፍ ግን 90 በመቶ አመርቂ ነው ። ከስምንት ሰአት በላይ እስከ 11 ሰአት ድረስ ይሰራል ። እየቆየ ሃይሉ እየደከመ እየደከመ ስለሚሄድ ግን በአማካኝ ከስምንት ሰአት በላይ ይሰራል በሚል እውቅና ተሰጥቶታል ።
አሁን አሁን በወባማ አካባቢ የሚገኙ ነዋሪዎች በኬሚካል የተነከረ አጐበር እየተጠቀሙ ነው ። የባዝኦፍ ተጨማሪ ነው ወይስ እንዴት ነው ?
አሁን ጥሩ ጥያቄ አመጣሽ ። ሁሉም የተነከረ አጐበር ስለሚጠቀም ሌሊት ትንኟ የሰዎችን ደም ማግኘት አልቻለችም ። ስለዚህ የምትናከስበትን ሰአት ቀይራለች ። ለመኖርና እድሜዋን ለማራዘም ንክሻዋን ወደ ቀን አዘዋውራለች ። የአሜሪካ ሳይንቲስቶችም ጥናት የሚያሳየው ይህንኑ ነው ። ይህን በተመለከተ ሳይንቲስቶች በ6300 ሰዎች ላይ ጥናት ሲያደርጉ ለመጀመሪያው ቡድን አጐበር ብቻ ሰጡ ለሁለተኛው ደግሞ መከላከያ ቅባቱንም አጐበሩንም ሰጡ ። ውጤቱ ምን ሆነ መሰለሽ ? አጐበሩንም መከላከያ ቅባቱንም የተጠቀሙ ሙሉ በሙሉ ከወባ በሽታ ነጻ ሲሆኑ አጐበሩን ብቻ ከተጠቀሙት መካከልብዙዎቹ በቀን እየተነከሱ የወባ ተጠቂ መሆናቸውን ያሳያል ።
አሁን ባዝኦፍን ተፈላጊ ያደረገው አንዱም ጉዳይ የወባ ትንኟ የንክሻ ሰአቷን ወደ ቀን ማዛወሯ ነው ። ቀን ቀን አጐበር ተሸክመሽ አትንቀሳቀሺም ስለዚህ የግድ በወባማ አካባቢና በወባ ነሻ ወቅት ቀንም ባዝኦፍ መቀባት ግድ ነው ።
አሁን ክረምት እንደመሆኑ እስከ ህዳር ባለው ጊዜ ወባ በከፍተኛ ሁኔታ የሚቀሰቀስበት ወቅት ነው ። በአሁኑ ሰአት የምርታችሁ ተፈላጊነት ምን ይመስላል ?
እንደነገርኩሽ በቋሚነት የሚወስዱ እንደ መከላከያ ሰራዊት ያሉ ተቋማት አሉ ። ምርቱ በጣም ተፈላጊ ነው ። አሁን ሁለቱም ፋብሪካዎች በ6500 ካ.ሜ ላይ ነው ያሉት ። 15 ሺህ ካሬ ለባዝኦፍ ማስፋፊያ ጠይቀን እየጠበቅን ነው ። ጉዳዩ አንገብጋቢና መንግስትን የሚያግዝ በመሆኑ ማስፋፊያው ሲፈቀድ በስፋትና በጥራት ለማምረት ዝግጁ ሆነናል ። አጋሮቻችን ብሩን ልከዋል የገበያውን አዋጭነት ላለፉት አመታት ሁለቱም ኩባንያዎቻችን የነበራቸውን ጉዳዮች መሰል ታሪኮች አስጠንተው ካመኑበት በኋላ ነው ገንዘቡን የላኩት ።
በመጨረሻ የሚሉኝ ካለ ?
ያው ባዝኦፍ በዚህ መልኩ እየተመረተ ነው ። ለወባ በሽታ በአማራጭነት በመቅረቡ መንግስትም ደስተኛ ነው ። ኤክስፖርት እየተደረገ የውጭ ምንዛሬም እያመጣ ነው ። መከላከያው ትልቅ ፋይዳ ያለው ስለሆነ ወደፊት የወባን በሽታ ሙሉ ለሙሉ ለመቅረፍ በምንችልበት አቅም ላይ እንድንደርስ በምርምሩም ሆነ በሁሉም ረገድ በርትተን እንሰራለን ።


