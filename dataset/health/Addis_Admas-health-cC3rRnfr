ጤንነቱ ያልተረጋገጠስጋ መመገብ ለሞት ይዳርጋል ።
የዛሬው ጉዳያችን ግን ከበግና በሬ ዋጋ መወደድ ጋር የተያያዘ አይደለም ። ይልቁንም በአነስተኛ ዋጋ ለገበያ የሚቀርቡና ጤንነታቸው ያልተረጋገጠ የከብትና የበግ ስጋዎች ሞት ሊያስከትል ለሚችል የጤና ችግር እንደሚዳርጉ ከባለሙያዎች ያገኘነውን ልናካፍላችሁ አስበን ነው ።
ጤንነቱ ያልተረጋገጠ ስጋ የሚገኘው በአብዛኛው በየመንደሩና በየሰፈሩ በሚደረጉ እርዶች እንደሆነ የአዲስ አበባ ቄራዎች ድርጅት ማኔጂንግ ዳይሬክተር አቶ ኤፍሬም ደሳለኝ ይናገራሉ ። በህገወጥ መንገድ ለእርድ የሚቀርቡ እንስሳት በቅድሚያ የጤና ምርመራ የሚደረግላቸው ባለመሆኑ በቀላሉ ከእንስሳት ወደ ሰው ሊተላለፉ የሚችሉና ሞትን የሚያስከትሉ በሽታዎችን ሊያስተላልፉ ይችላሉ ። እርዱ በሚከናወንበት ጊዜም ንጽህናው ባልተጠበቀ ስፍራና መሳሪያዎች የሚፈጸም በመሆኑ ስጋው በቀላሉ እንዲበከልና በሽታ አምጪ የሆኑ ነገሮች እንዲራቡበት ይሆናል የሚሉት አቶ ኤፍሬም ይህ ደግሞ ለምግብነት በሚውልበት ወቅት እንደ አባሰንጋና የመሰሉ ገዳይ በሽታዎችንና ኮሌራና አሜባ የመሳሰሉ በባክቴሪያ ሊተላለፉ የሚችሉ በሽታዎችን ያመጣል ይላሉ ።
የአዲስ አበባ ቄራዎች ድርጅት በአዲስ አበባ ከተማ አስተዳደር ስር ሆኖ ጤናማነቱ የተረጋገጠ የእርድ አገልግሎት በመስጠት ላይ መሆኑን የሚናገሩት አቶ ኤፍሬም ድርጅቱ ለእርድ የማቀርበው እንስሳ ከመታረዱ በፊት በሚደረግለት የቁም ምርመራና ከታረደ በኋላም በማደርግለት የበድን ምርመራ ጤናማነቱ የተረጋገጠ ስጋ ለህብረተሰቡ እንዲቀርብ ያደርጋል ብለዋል ። ድርጅቱ ለሚሰጠው የእርድ አገልግሎትም ለበሬ 180 ብር እንዲሁም ለበግ 30 ብር እንደሚያስከፍል ይህም በመንደሩ ለእርድ ከሚከፈለው ዋጋ በእጅጉ ያነሰ መሆኑን ይገልጻሉ ።
ለእርድ የሚቀርቡ እንስሳት የቁም ምርመራ ሲደረግላቸው የበሽታ ምልክቶች ከታዩባቸው ለብቻቸው እንዲሆኑ ተደርገው የህከምና ክትትል እንደሚደረግላቸውና ለውጥ ካመጡ በኋላ ታርደው የበድን ምርመራ እንደሚካሄድ የሚናገሩት አቶ ኤፍሬም በዚህ ምርመራ በስጋው ላይ በቀላሉ ከእንስሳ ወደ ሰው የሚተላለፍ በሽታ መኖሩ ከተረጋገጠ ስጋው እንዲቃጠል ይደረጋል ብለዋል ።
በዚህ ምክንያት በከብት አቅራቢው ላይ የሚደርሰውን ኪሳራ የሉካንዳ ነጋዴዎች ማህበር ካሳ በመክፈል ይታደጋል ። ማህበሩ በዚህ ጉዳይ ላይ እየሰራ ያለው ነገር የሚበረታታ ነው ብለዋል ። ህገወጥ እርድ የሚከናወነው በድብቅ በመሆኑ በአብዛኛው እርዱ የሚፈጸመው በቆሻሻ መውረጃ ወንዞችና ቱቦዎች ስር በየመጸዳጃ ቤቱ በመሆኑ ስጋው በቀላሉ ለብልሽት እንደሚዳርግ የሚናገሩት አቶ ኤፍሬም ቄራዎች ድርጅት ከንግድና ኢንዱስትሪ ቢሮ ከጤና ጥበቃ ከፍትህና ከጸጥታ አካላት ጋር በመተባበር ክትትል እንደሚያደርግና በህገወጥ እርድ የተገኙ የእንስሳት ስጋን ተቀብሎ የማስወገድ ስራ እንደሚሰራ ገልጸዋል ።
በአዲስ አበባ ከተማ ብቻ በቀን ከ5ሺ ያላነሱ በግና ፍየሎች በህገወጥ መንገድ እንደሚታረዱ የጠቆሙት አቶ ኤፍሬም የፒያሳው ጀጐል ሰፈርና የመርካቶው አሜሪካን ግቢ ህገወጥ እርድ ከሚከናወንባቸው ስፍራዎች ግንባር ቀደሞቹ እንደሆኑ ተናግረዋል ። የውስጥ ደዌ ስፔሻሊስቱ ዶ/ር ፈትሂ መሀመድ በበኩላቸው ጤንንቱ ያልተረጋገጠ ስጋን መመገብ ከኮሶ ትል አንስቶ ገዳይ እስከሆኑ አባሰንጋና መሰል በሽታዎች ሊያጋልጥ እንደሚችል ጠቁመው በህገወጥ መንገድ የሚከናወን እርድ በሁለት መንገድ በስጋው ጤንነት ላይ ችግር ሊፈጥር ይችላል ብለዋል ። እንስሳው ከመታረዱ በፊት በቂ ምርመራና ክትባት ሳይደረግለት መቅረቱ አንዱ ችግር ሲሆን ስጋው ከታረደ በኋላ በአቀማመጥና በማጓጓዝ ሂደቶች የተለያዩ ገዳይ ባክቴሪያዎችን ሊያፈራ እንደሚችል ገልጸዋል ። ስጋ በባህርይው ባክቴሪያዎችን ቶሎ ማፍራት ይችላል ያሉት ዶክተሩ ይህም ከቁርጠት ጀምሮ ለሞት ሊዳርጉ እስከሚችሉ በሽታዎች ድረስ ሊያስከትል እንደሚችል ይገልጻሉ ። እንስሳው ከሞተ በኋላ ታርዶ ለምግብነት መዋሉ ያለውን ችግር አስመልክተው ሲናገሩም ከብቱ እንደሞተ በፈርሱ ውስጥና በተለያዩ ቦታዎች ያሉት ባክቴሪያዎች በቀላሉ ወደ ስጋው በመግባት የመራባት እድል ስለሚኖራቸው ስጋው በቀላሉ ሊበከልና ለጤና አደገኛ ሊሆን እንደሚችል ዶ/ር ፈትሂ ተናግረዋል ።
በዚህ መንገድ የተበከለ ስጋ በማብሰል ሊጠፉ የማይችሉ ባክቴሪያዎች ሊኖሩበት ስለሚችሉ በሰአታት በሚቆጠር ጊዜ ለሞት ሊዳርግ የማችል ችግር ያስከትላልም ብለዋል ። ህብረተሰቡ ጤንነቱ ያልተረጋገጠ ስጋን በመመገብ ከሚመጡ ችግሮች ራሱን መከላከልና በተቻለው መጠን ስጋን አብስሎ መመገብ እንዳለበትም ዶክተሩ ተናግረዋል ።
የአዲስ አበባ ቄራዎች ድርጅት ለዘንድሮው የፋሲካ በአል ከ2ሺ እስከ 2ሺ አምስት መቶ የሚደርሱ የበግና የፍየል እርድ ትእዛዝ ተቀብሎ እንደሚያከናውን የገለጹት የድርጅቱ ማኔጂንግ ዳይሬክተር ድርጅቱ በራሱ ከ2ሺ ያላነሱ በጐችን በማረድ በሁለት የኮንደሚኒየም ሱቆቹና በዋናው የድርጅቱ የመሸጫ ሱቆች ኪሎውን በ72 ብር ከ60 ሳንቲም ሂሳብ ለማከፋፈል ዝግጅቱን ማጠናቀቁን ገልጸዋል ። ላለፉት ሁለር ወራት የእድሳት ስራውን ሲያከናውን የቆየው ድርጅቱ ሚያዝያ 6 ቀን 2004 አ.ም የእርድ አገልግሎት መስጠት እንደሚጀምር የተናገረት አቶ ኤፍሬም በዚህ በአል የተቀበሉት የእርድ እንስሳ ቁጥር አነስተኛ መሆኑንም ጠቁመዋል ። የጾም መያዣን በመሳሰሉ ጊዜያት እስከ 5ሺ ሊደርስ የሚችል የእርድ ትእዛዛት እንደሚኖሩ ዳይሬክተሩም ተናግረዋል ። ድርጅቱ ለማከናወን ባቀደው የግማሽና ሙሉ በግ ስጋ ሽያጭ እስከአሁን ከ500 በላይ ደንበኞች መመዝገባቸውንም አክለው ገልጸዋል ።


