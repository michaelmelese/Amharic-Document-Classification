የተፈጥሮ ፍልውሃዎችና ፈዋሽነታቸው ።
ማንኛውም ጤናማ ሰው ቢያንስ በሳምንት አንድ ቀን በፍልውሃ መታጠብ ይገባዋል ።
እርጅና የተጫጫናቸው ክፍሎች የወላለቁ የቧንቧ መክፈቻና መዝጊያዎች የተላላጡ ግድግዳዎች ያረጁ ፎጣዎች የተንሻፈፉ ነጠላ ጫማዎች እድሜ የተጫናቸው ሰራተኞችና ተራ ጠባቂ ደንበኞች በብዛት የሚገኙበት ስፍራ ነው-ፍልውሃ ። ከህመማቸው ለመፈወስና የሻወር አገልግሎት ለማግኘት ከፍቅረኞቻቸው ከባለቤቶቻቸውና ከቤተሰቦቻቸው ጋር ለመታጠብ በርካቶች ወደ ፍልውሃ ይሄዳሉ ። ድርጅቱ የሃያ አራት ሰአት አገልግሎት የሚሰጥ ቢሆንም ስፍራው ሁልጊዜም በደንበኞች እንደተጨናነቀ ነው ።
በንጉሱ ዘመን ተሰርተው አገልግሎት መስጠት የጀመሩት ክፍሎች እርጅና ተጫጭኗቸውና እድሳት ናፍቋቸው ዛሬም ድረስ ደንበኞቻቸውን እያገለገሉ ይገኛሉ ።
ስፍራው ለአዲስ አበባ ከተማ ምስረታም ያበረከተው አስተዋጽኦ በቀላሉ የሚገመት አይደለም ። እቴጌ ጣይቱ ከእንጦጦ ቤተመንግስታቸው ተነስተው ወደእዚህ ስፍራ ለመውረዳቸው ምክንያታቸው በአካባቢው የተፈጥሮ ፍልውሃ መገኘት ነበር ። እቴጌይቱ በፍልውሃ አካባቢ ውበት ተማርከው ጊዜያዊ ማረፊያቸው ካደረጉት በኋላ በስፍራው በሚገኘው የተፈጥሮ ፍልውሃ መታጠብ የየእለት ተግባራቸው ሆነ ። አካባቢውን ወደዱት ። በፍልውሃው ፍቅር ወደቁ ። ይህ ደግሞ ባላቸውን አሳምነው የአገሪቱን መናገሻ ከተማ እስፍራው ላይ ለመቆርቆፍ እንዲችሉ ማድረጉን የታሪክ ድርሳናት ያወሳሉ ።
ኢትዮጵያ የተፈጥሮ ፍልውሃዎችን በብዛት ከታደሉት አገራት መካከል አንዷ ናት ። ለዚህ ደግሞ ምክንያቱ የምስራቅ አፍሪካው ታላቁ ስምጥ ሸለቆ የአገሪቱን አብዛኛውን ክፍሎች አቋርጦ የሚያልፍ በመሆኑ ነው ። የአዲስ አበባው ፍልውሃ የሶደሬው አባድር ወንዶገነት ወሊሶና አምቦ ኢትዮጵያ ሆቴል የተፈጥሮ ፍልውሃ ከሚገኝባቸው የአገራችን አካባቢዎች መካከል የሚጠቀሱ ናቸው ። እነዚህ የተፈጥሮ ጸጋዎችም ከቱሪዝም መስህብነታቸው እና ከገቢ ማስገኛ ምንጭነታቸው በተጨማሪ ለፈውስ አገልግሎት እየዋሉ ነው ። በፍልውሃው አማካኝነት በርካቶች ከያዛቸው ደዌ እንደሚፈወሱ እንሰማለን ። የጥንት አባቶቻችን ለዘመናት ያለ ሳይንሳዊ እውቀት ሲጠቀሙበት የኖሩት ይኸው የተፈጥሮ ፍልውሃ አሁን ዘመናዊና ሳይንሳዊ በሆነ መንገድ ጥናትና ምርምር እየተደረገበት ይገኛል ።
የተፈጥሮ ፍልውሃን በማጥናት ስራ ላይ ተጠምደው የሚውሉ ተመራማዎች አሁን አዲዲስ የጥናትና የምርምር ውጤቶችን ይፋ እያደረጉ ነው ። በቅርቡ በአሜሪካ የሚገኙ ተመራማሪዎች ይፋ ያደረጓቸው መረጃዎች እንደሚያመለክቱት ከ37 እስከ 39 ድረስ ሙቀት ያለው የተፈጥሮ ፍልውሃ ለጤና እጅግ ጠቃሚ ነው ። ማንኛውም ጤናማ ሰው ቢያንስ በሳምንት አንድ ቀን በዚህ የሙቀት መጠን ውስጥ ባለ የፍልውሃ መታጠብ ወይም መዘፍዘፍ ይኖርበታል ። ይህም በምግብ ውስጥ በበቂ ሁኔታ ልናገኛቸው የማንችላቸውን ንጥረ ማእድናትንና የተለያዩ ለሰውነት እጅግ አስፈላጊ የሆኑ ማግኒዚየም ሶዲየምና ካልሲየም የተባሉ ማእድናትን ለማግኘት ያስችለናል ። እነዚህ ማእድናት ደግሞ ለተለያዩ በሽታዎች ፈውስ እንደሆኑ የህክምና ባለሙያዎች ይናገራሉ ።
የተፈጥሮ ፍልውሃዎች እንደሚገኙበት ስፍራ በማእድን ይዞታቸው መጠንና በአሲዳምነታቸው እንደሚለያዩ የጠቆመው ይኸው ጥናት በውሃው ውስጥ የሚገኙት ማእድናት የሚሰጡትም የፈውስ አገልግሎት እንደየሁኔታው ሊለያይ እንደሚችል አረጋግጧል ።
የተፈጥሮ ፍልውሃን ፈዋሽነት በሚያጠናው ባላኒዮሎጂ የተባለው ሲሆን ይህ ውሃ የሚፈጠረው በተፈጥሮ በከርሰ ምድር ውስጥ በሚደረግ እንቅስቃሴ ነው ። በከርሰ ምድር ውስጥ በሚደረግ እንቅስቃሴ አማካኝነት በርካታ ማእድናትና ንጥረ ነገሮች ከውሃው ጋር ይቀላቀላሉ ። በመሬት ግፊትም ውሃው ወደ ገጸ ምድር ሲወጣ በርከት ያሉ ለጤና እጅግ ጠቃሚ የሆኑ ማእድናትንና ንጥረ ነገሮችን ይዞ ይወጣል ። በሁለቱ የተለያዩ መንገዶች የሚገኘው ፍልውሃ የተለያዩ የማእድንና የጋዝ መጠኖች ያሉት ሲሆን የሶዲየም ክሎራይድ ይዘትም አለው ። ከ3-5% የሚደርስ የሶዲየም ክሎራይድ ይዘት ያለው የተፈጥሮ ፍልውሃ ለመገጣጠሚያ ብግነት ለቁርጥማት ለነርቭ በሽታ ለአጥንት መሳሳት ለጡንቻ መተሳሰር እና መሰል የጤና ችግሮች መድሃኒት መሆኑን ጥናቶች አረጋግጠዋል ።
የተፈጥሮ ፍልውሃ ከዚህ በተጨማሪ ለቆዳ በሽታዎች ለመተንፈሻ አካላት ችግሮች እፎይታን ይሰጣል ። የአእምሮን የማሰብ ችሎታ ከፍ ለማድረግ ድብርት ሲጫጫነን ጤናማ የልብ ምት እንዲኖረን ሰውነታችን ውስጥ የሚፈጠሩ መርዛም ንጥረ ነገሮችን ለማስወገድና የሆርሞን ስርአታችንን ለማስተካከል የተፈጥሮ ፍልውሃዎች ከፍተኛ ጠቀሜታ አላቸው ።
ከከርሰ ምድር የሚገኙት የተፈጥሮ ፍልውሃዎች በሚኖራቸው የሙቀት መጠን እንደሚለያዩ መረጃው ጠቁሞ በዚሁ የሙቀት መጠናቸው ልክም በአራት የተለያዩ መደቦች እንደሚከፈሉ ገልጿል ። የሙቀት መጠናቸው ከ25 በታች የሆኑና ከከርሰ ምድር የሚገኙት ቀዝቃዛ የምንጭ ውሃ ተብለው ይጠራሉ ።
ከላይ ለመግለጽ እንደሞከርነው እነዚህ የተለያየ የሙቀት መጠን ያላቸው የተፈጥሮ ፍልውሃዎች እንደሙቀት መጠናቸውና እንደማእድን ይዘታቸው የሚሰጡት የፈውስ አገልግሎትም ይለያያል ። የሙቀት መጠናቸው ከፍ ያለ ፍልውሃዎች እንፋሎታቸው ከባድ በመሆኑ የደም ግፊት የልብ ድካም የካንሰር የጉበትና የኩላሊት ህሙማንና ነፍሰጡር ሴቶች ባይጠቀሙ ተመራጭ እንደሆነ የጤና ባለሙያዎች ይመክራሉ ።
