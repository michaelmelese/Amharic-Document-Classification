የአእምሮ ጤና ስራ እና ጥበብ ።
የአለም የአእምሮ ጤና ቀን ዘንድሮ ለ25ኛ ጊዜ ባሳለፍነው ሳምንት መስከረም 30 ቀን ተከብሮ ውሏል ። መሪ ቃሉም የሚል ነበር ። በአለማችን የተለያዩ አገሮች ይህ ቀን ሲከበር በርካታ ታዋቂ ግለሰቦች በማህበረሰቡ ዘንድ ያላቸውን ተደማጭነት በመጠቀም መልእክቶቻቸውን በብዙሃን መገናኛዎች እና በማህበራዊ ድረገጾቻቸው አማካኝነት አስተላልፈዋል ። ተለይ ግን የአለምን ቀልብ የሳበው በእንግሊዝ የልኡላን ቤተሰቦች የሆኑት ፕሪንስ ሃሪ ፕሪንስ ዊልያም እና ባለቤቱ የካምብሪጇ ልእልት ኬት ሚድልተን ለጉዳዩ ትኩረት በመስጠት በጋራ የሶስትዮሽ ዘመቻ ጉዟቸውን በአእምሮ ጤና እና ተያያዥ ችግሮች ዙሪያ የሚያደርጉ መሆኑን በይፋ ማሳወቃቸው ነበር ። በእኛም አገር እለቱ የተለያዩ ባለድርሻ አካላት በተገኙበት የፓናል ውይይት በማካሄድ እንዲሁም በአማኑኤል ሆስፒታል እና ብሬማን ፊልም ፕሮዳክሽን ትብብር የተዘጋጀ በአአምሮ ጤና ዙሪያ የሚያጠነጥን አዲስ ነጠላ ዜማን በማስተዋወቅ ተከብሮ ውሏል ።
እኔም በዚሁ መድረክ ላይ አንዱ ተሳታፊ የነበርኩ በመሆኑ በዚህ ጽሁፌ የእለቱን የውሎ መንፈስ ለመዳሰስ እሞክራለሁ ። በመጀመሪያ ግን በመሪ ቃሉ ላይ የተጠቀሰውን የአእምሮ ጤና እና ስራን ግንኙነት እንዲሁም በአለም ዙሪያ ያሉ የጥበብ ሰዎች የአእምሮ ጤና ጉዳይ ትኩረት እንዲያገኝ እያደረጉት ያለውን ጥረት እንመልከት ።
የአእምሮ ጤና እና ስራን ምን አገናኛቸው ?
የሰው ልጆች ሁሉ አባት የሆነው አዳም ጥረህ ግረህ ብላ ተብሎ በፈጣሪ ከተፈረደበት ወዲህ ስራ የሰው ልጅ እጣ ፋንታው ከራሱ ላይ የማይወርድ እዳው ሆኖ እንደኖሩ መንፈሳዊው ሀይማኖታዊ አስተምህሮ ይነግረናል ። የሰውን ልጅ ህይወት የሚመራመሩ አሳቢያንም በየወቅቱ ስለ ሰው ልጅና ስራ ግንኙነት ብዙ ብለዋል ። በኋላም ላይ በዘመነ ሶሻሊዝም ሰውን ሰው ያደረገው ስራ ነው እስከሚል ድምዳሜ ተደርሷል ።
እውነትም በቅጡ ካሰብነው የስራ ህይወታችን የአዋቂነት ዘመናችንን አብዛኛውን ጊዜ ይሸፍናል ። መደበኛ በሆነ የስራ መስክ ተቀጥሮ ወይንም ራሱን ቀጥሮ የሚሰራ ሰው በአማካይ በቀን ስምንት ሰአት ይሰራል ተብሎ ይጠበቃል ። ይህ እንግዲህ ኢ-መደበኛ በሆነ መልኩ የምናደርጋቸው እንቅስቃሴዎችን ሳይጨምር ነው ። ለአብነት ያህል ሰዎች መደበኛ ከሆነው የስራ ጊዜያቸው በተጨማሪ በቤት ውስጥ የሚያከናውኗቸው የተለያዩ ተግባራት አሉ ። ስለዚህ ስራና የሰው ህይወት የማይነጣጠሉ መሆናቸው ብዙ ማብራሪያ አይፈልግም ። እናም ይህንን ግምት ውስጥ በማስገባት የዘንድሮው የአለም የአእምሮ ጤና ቀን መሪ ቃል የአእምሮ ጤና በስራ ቦታ ላይ የሚል ሆኗል ። በአለም ጤና ድርጅት መረጃ መሰረት በአእምሮ ጤና ችግር ምክንያት አለማችን በየአመቱ እስከ አንድ ትሪሊዮን ዶላር የሚሆን ኪሳራ ይደርስባታል ። ይህ ኪሳራ የሚመጣው ሰዎች በተለይም በድብርትና ጭንቀት ምክንያት በስራቸው ላይ የሚያስመዘግቡት ውጤት ሊሆን ይችላል ።
ይህንን ያህል ኪሳራ እያደረሰብን ያለውን የጤና ጠንቅ ምን ያህል ትኩረት ሰጥተነዋል ብለን ራሳችንን መጠየቅ ይገባናል ። መስሪያ ቤቶቻችንስ የአእምሮ ደህንነትን ለመጠበቅ የሚያስችል ሰላማዊ የስራ ሁኔታን ለመፍጠር ምን ያህል ችለዋል ? በእኔ እምነት የእነዚህን ጥያቄዎች ምላሽ የምናገኘው በተለያየ እርከን ላይ ያለውን የአመራር ዘይቤያችን በመመርመር ነው ።
የስራ ሃላፊዎች በስራቸው ያሉ ሰራተኞች ከስራ ሲቀሩ ወይንም ውጤታማ ለመሆን ሲቸገሩ የሰራተኞቻቸውን ችግር መርምሮ በመረዳት ለመደገፍ ከመሞከር ይልቅ በምን አይነት መንገድ ቀጥቼ አስተካክለዋለሁ ወደሚለው አቅጣጫ የሚያዘነብሉ ከሆነ ፍትጊያና መጓተት የበዛበት ለአእምሮ መታወክ የሚዳርግ ተቋማዊ ባህልን እያሰረጹ ነው ። የተነገረውን ሁሉ ከላይ ወደ ታችና ከታች ወደ ላይ እንደ በቀቀን እያስተጋቡና ነገር እያመላለሱ ለመምራት የሚሞክሩ ሃላፊዎችም የተቋምን ማህበረሰብ ሰላም የሚነሳ ባህልን ያነግሳሉ ።
በአንጻሩ ማዘር ቴሬዛ እንዳሉት ስራና ሰራተኛ በፍቅር እንዲገናኝ የሚያደርግ ባህልን ለማስረጽ የሚታትር መሪ የሰዎችን መልካም ሰብእና ያንጻል ተቋምን ያሳድጋል አገርንም ያበለጽጋል ። መሪ ሲባል ግን የተለያዩ ጥቂት ሰዎችን ብቻ የሚመለከት አይመስለኝም ። ሁላችንም ቢያንስ አንድ ሌላ ሰው ላይ በጐ ተጽእኖ ማሳረፍ የምንችል መሪዎች ነን ። መልካምነታችንና ፍቅራችን ለሌሎች የመንፈስ ሰላምን የሚሰጥ እርሾ እንዲሆን በውስጣችን ያለው በጐ መንፈስ ኮትኩተን እናሳድገው ።
ዶ/ር ፍራንክል በሚለው ተወዳጅ መጽሀፉ እንዳተተው ማንኛውም ሰው በሚያጋጥመው ክስተትና በሚሰጠው ምላሽ መካከል ያለውን ክፍተት የሚሞላው ራሱ ነው በምርጫዎቹና በውሳኔዎቹ ። ስለዚህ መሆን የምንችለውን ለመሆን ምርጫው የኛው ነው ማለት ነው ።
የአእምሮ ጤና በጥበብ መንገድ ላይ ።
የጥበብ ምንጩ ስሜትና ሀሳብ መሆኑ ግልጽ ነው ። እናም በርካታ የአለማችን ጠቢባን የአእምሮን ክቡርነት ተገቢውን ቦታ ሰጥተውት የአእምሮ ጤና ቀንን በየራሳቸው መንገድ ዘክረውታል ። በአሜሪካ ታዋቂ አርቲስቶች በትዊተር ገጾቻችሁ ላይ ቀኑን ምክንያት በማድረግ መልእክቶቻቸውን አስተላልፈዋል ። በህንድ ታዋቂዋና ከፍተኛ ተከፋይ ከሆኑት የቦሊውድ ተዋንያን መካከል አንዷ የሆነችው ደፒካ ፓዱኮን በእለቱ የአእምሮ ህክምና አገልግሎት የሚሰጥባቸው የጤና ተቋማትን ጐብኝታለች ። ደፒካ ከዚህ ቀደም እሷም የድብርት ህመም ተጠቂ መሆኗን በይፋ መግለጧ የሚታወቅ ሲሆን በአእምሮ ህመም ዙሪያ የግንዛቤ ማስጨበጫ ስራዎችንም ትሰራለች ።
ከአእምሮ ጤና ጉዳይ ጋር ተያያዥነት ያላቸውን 20 የደቡብ ኮሪያ ሙዚቃዎች በዚህ እለት በድረ ገጹ ላይ ይዞ የመጣው ደግሞ ቢልቦርድ ነው ። እንደ ቢልቦርድ ገለጻ እነዚህን ሙዚቃዎች የሰሯቸው ድምጻውያን በሙዚቃዎቻቸው የራሳቸውን የአእምሮ ህመም ትግልና ውጣ ውረድ ገልጸውበታል ። በአንጻሩ ዘ ቴሌግራም የአእምሮ ጤና ችግራቸውን በይፋ የገለጹ 19 ታዋቂ እንስቶችን ዝርዝር ይዞ ቀርቧል ።
በአገራችን የአእምሮ ጤና ቀን ።
እንዴት ተከበረ ?
በዚህ ጽሁፍ መነሻ ላይ እንደገለጽኩት በእኛም አገር እለቱ የተለያዩ ዝግጅቶችን በማካሄድ ተከብሮ ውሏል ። የመጀመሪያው ዝግጅት በአንጋፋው የአገራችን ሳይካትሪስት ዶ/ር መስፍን አርአያ የተመራ የፓናል ውይይት ነበር ። በውይይቱም የአእምሮ ጤና ጉዳይ በሁሉም አካል ትኩረት ሊሰጠው የሚገባ ጉዳይ መሆኑ ተገልጧል ። በተጨማሪም በስራ ቦታ ላይ ለአእምሮ ደህንነት ችግር የሚፈጥሩ አሉታዊ ሁኔታዎች ተዳስሰዋል ።
ከዚህ ውይይት በኋላ የቀረበው የጥበብ ስራ ደግሞ የታዳሚውን ቀልብ ሙሉ በሙሉ የገዛ ነበር ። በአማኑኤል ሆስፒታል እና በብሬማን ፊልም ፕሮዳክሽን ትብብር የተዘጋጀው ነጠላ ዜማ በአዳራሹ ሲለቀቅ በርካታ ሰዎች በሙዚቃው ስሜታቸው ተይዞ እንባ ያረገዙ አይኖቻቸውን እያሻሹ በጥሞና ያዳምጡ ነበር ። በዚህ የሙዚቃ ስራ ላይ የአገራችን አንጋፋ ባለሙያዎች ጥበብ ነጥሮ ወጥቷል ። ጸሀዬ ዮሀንስ ታደለ በቀለ አቤል ሙሉጌታ ሞገስ ተካ ይልማ ገብረአብ አበጋዝ ክብረወርቅ እና ወጣት የየር አቀንቃኞች የተሳተፉበት ድንቅ ስራ ነው ። እነኝህ ባለሙያዎች በእለቱ የእውቅና ሰርተፊኬት ተበርክቶላቸዋል ።
ስራቸው ለህዝብ ይፋ በሚሆንበት ጊዜ ደግሞ የህዝቡ ምላሽ ትልቁ ሽልማታቸው ይሆናል የሚል እምነት አለኝ ። መሰል የጥበብ ስራዎችም ተሰርተው ለአእምሮ ህሙማን ተስፋን የሚፈነጥቅ ጊዜ እንዲመጣ እመኛለሁ ።
ለዛሬ ግን የአእምሮ ጤና ቀንን ምክንያት በማድረግ የአውግቸው ተረፈን እብዱ የሚለውን መጽሀፍ እያነበባችሁ የአእምሮ ህሙማንን የህይወት ፈተና በህሊናችሁ እንድትቃኙ ጋብዣችኋለሁ ።
አውግቸው በመጽሀፉ መጀመሪያ ላይ እንዲህ ይለናል ህልም ማየት ስጀምር ነብይ የሆንኩ መሰለኝ ።


