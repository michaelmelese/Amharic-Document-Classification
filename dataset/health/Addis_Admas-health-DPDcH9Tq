የበጸጋህ ቆይታዬ ።
በጨዋታው ተሳታፊ ከነበሩት ሴቶች አንዷ ከእኔ ጐን ተቀምጣለች ። ፊቷን ወደ እኔ ስታዞር የፈራሁት ወሬ እኔ ጋር እንደደረሰ ገባኝ እና ሁሌም የተነሳውን አርእስት የማመልጥበትን ዘዴ ለመጠቀም ሞከርኩ ። ዘዴው በጣም የተራቀቀ እንዳይመስላችሁ ። ቀድሞ መቆጣት እና ነገረኛ ሴት መምሰል ነው ወይም የጨዋታው ተሳታፊ ለሆኑት ሰዎች ያለኝን ንቀት በፊቴ ማሳየት ። ሴትየዋ ልብም ሳትለኝ በሳቅ ስትፈርስ አይኗ ላይ የፈሰሰውን እንባ እየጠራረገች አይ የልጅ ነገር ልጆች እኮ በጣም ነው የሚያስቁት አለችኝ እንዳልሰማ ሆኜ ዝም አልት ። መቼስ የልጅ ነገር የማያስቃት ባትወልድ ነው ብላ መልሱን ለእራሷ ሰጠችው መሰለኝ ፊቴ ላይ የሚነበበውን የቁጣ ስሜት ልብ ሳትል አልወለድሽም ? ጠየቀችኝ የለመድኩት ጥያቄ ነው አልወለድኩም ብላት ቀጥላ የምትጠይቀኝ አላገባሽም ? ብላ እንደሆነ አውቀዋለሁ ለዚህ ጥያቄዋም አላገባሁም ብዬ ብመልስላት ቶሎ አግቢ እንጂ ትለኝ እና ጋብቻ ያለውን ጥቅም ትዘረዝርልኛለች ከዚህ ሌላ ምን ትለኛለች ። አግብቻለሁ ብላት ደግሞ ትቀጥላች ካገባሽ ስንት ጊዜ ሆነሽ ? ፈልገሽ ነው አረ ተይ ልጅ በልጅነት ነው አቤት መቼስ ምክር አይከፈልበት ። ለዚህ ሁሉ ጥያቄ አስቤ አስቤ የደረስኩበት አጭር መልስ አለኝ ልጅ እንቢ ብሎኝ አልወለድኩም ፍጥጥ ያለ ከጐኔ ላለችው ፈጣጣ ሴት መለስኩላት ። እሷ ግን እንደከዚህ ቀደሞቹ ጠያቂዎቼ የምትገባበት አልጠፋትም ጭራሽ ወደ እኔ ተስተካክላ ተቀመጠች ።
ምን ምን ሞከርሽ ? ተበሳጨሁ የዛሬዋ ደግሞ የህይወት ታሪኬንም ጭምር እንድተርክላት ትፈልጋለች እንዴ ? ተገረምኩ ግርምቴንም በዝምታ መለስኩላት ። እሷ መች ተበገረች ! የእሷን የጓደኛዋን የምታውቃቸውን ሰዎች ተሞክሮ ሁሉ ትዘረዝር ገባች ። ይህንንም ለምጄዋለሁ ። የሆስፒታል የሀበሻ መድሃኒት የጠንቋይ አረ የስንቱ የኢትዮጵያን ህዝብ ተሞክሮ አይደል ስሰማ የኖርኩት ! ብቻ የዚችኛዋን የሚለየው እሷ የምትለው ዶክተር 85 በመቶ የተሳካለት ነው ። የሆስፒታሉን ስም ሰምቼው ስለማላውቅ በሆዴም ለየት ያለ ጥቆማ ለያሰ ፊት ይሰጠዋል ስል ለዚችኛዋ ተናጋሪ ፊት ተለሳለስኩላት ። አወራኋት አድራሻውንም ወሰድኩ ። ቀናት ሳላባክን በሆስፒታሉ ተገኘሁ ።
ስለ ሆስፒታሉ መግቢያዬ ላይ ነበር አይደል ማውራት የጀመርኩት እናላችሁ በዚህ መንገድ ተመርቼ ነበር በበጸጋህ ሆስፒታል የተገኘሁት ። ስገባ ግን ጭራሽ ያላሰብኩት ነገር ገጠመኝ ። እኔ በዚህ ሆስፒታል የጠበኩት የእኔ ቢጤ የልጅ ችግርተኞችን ነበር ። ሆስፒታሉ ግን አዲስ አበባ ውስጥ የሚገኙ እርጉዞች ስብሰባ የተጠሩበት ይመስላል ። ጊቢው እና የኮሪደሩ መተላለፊያዎች በነፍሰጡሮች ተሞልቷል ። ወደ ውስጥ ዘለቅሁ ። ሌላ የማልፈልገው ትእይንት ከፊቴ ድቅን አለ ። በአባቶቻቸው ክንድ የታቀፉ በማዘያ የታዘሉ እና በዘንቢል የተንጠለጠሉ ህጻናት ልጆቻቸውንም የሚያጠቡ አይቻለሁ መሰለኝ ። እኔ እንን እንዲህ አንድ ላይ ተሰባስበው ለማየት ይቅር እና ተነጣጥለው የሚተኙትን ማየት አልወድም ። ማንም ቢሆን አራስ መጠየቅ እና ልደት ቤት መሄድ አያስደስተኝም ። በፊት በፊት ያልጠየቸው ወዳጆቼ ያቄሙብኛል እያልኩ እየደበረኝም ቢሆን እሄድ ነበር አሁን ግን ለምን የፈለጉትን አይሉኝም ብዬ ወላድ ለመጠየቅ በር አላንም ። ለምን ይደብረኝ ? የምኖረው ለራሴ አይደል !
ይኸውላችሁ አሁንም የጀመርኩትን ረሳሁት እናም ይህን ሁሉ አልፌ እንግዳ ተቀባዮቹ ጋር ደረስኩ ። እንግዳ መቀበያውም ተጨናንቋል ። እንደምንም አንድም እርጉዝ ላለመግፋት ተጠንቅቄ የዶክተሩን ስም ጠቅሼ እገባ ዘንድ ጠየኩ ። እንግዳ የምትቀበለውም ሴት እርጉዝ ነች ። እውነቴን ነው የምላችሁ ፍላጐቴ ይበልጥ ጨመረ 85 በመቶ ተሳክቶለታል የተባለው እውነት ሳይሆን አይቀርም አልኩ ። ብቻ ሴትየዋ ትልቅ መዝገብ አውጥታ ገለጠች ። መግባት የሚቻለው በቀጠሮ መሆኑን ነግራኝ ቀጠሮ ለመመዝገብ ብእሯን አሾለች ቦታ ያለው መቼ እንደሆነም ነገረችኝ ። ቦታ ያለው ለመቼ መሰላችሁ ? ከአንድ አመት በኋላ ! ካላመናችሁኝ ሄዳችሁ መጠየቅ ትችላላችሁ ። እኔ ይህን የተባልኩት ከአንድ አመት በፊት ነበር ። አሁን ምናልባት ቀጠሮው ከሁለት አመት በኋላ ሆኖ ሊሆን ይችላል ። ወሬ አላርዝምባችሁ አማራጭ እንደሌለኝ ሳውቅ ቀጠሮ ያዝኩ ። ከአንድ አመት በኋላም ተራ ደርሶኝ ባለፈው ሳምንት ሄድኩ ።
የመጨረሻዋ መጨረሻ ።
የአንድ አመት ቀጠሮ አስታውሶ መሄድ ከባድ ሊመስል ይችላል ። ለእኔ ግን አልከበደኝም አንድ ሳላዛንፍ በቀኔ ደረስኩ ። ምን ያደርጋል ? ሰአት ግን አሳልፌ ነበር በቀጠሮው መሰረት ዶክተሩ ጋር ለመግባት ለካ የእለቱ ባለ ቀጠሮዎች እንደገና ሌላ ተራ መያዝ ይጠበቅባቸዋል ። መች አውቄ ! የመጨረሻዋ ባለተራ ሆኜ ተመዘገብኩ ። ተራዬን ጥበቃም በአንዱ አግዳሚ ላይ ቁጭ አልኩ ። ቀስ እያለ ቦታው በእኔ ቢጤዎቹ ተያዘ ። የእኔ ቢጤዎቹ ማለቴ መቼስ ገብቷችኋል ! ቅርጻቸውን የሚጠብቁ ሸንቃጦቹ ማለቴ ነው ።
ቀስ እያለ ወሬው ደራ ። አንዳንዱ ሁለት ወልዶ ሶስተኛ ፍለጋ የመጣ ነው ። ሁለተኛ እና አራተኛ ፍለጋ የመጣ አለ ። እንደኔ አንድ የሌላቸው ጥቂቶች ናቸው ። የሚገርመው አንድ የሌላቸውን ወዲያው ለየኋቸው ። ምክንያቱም የጨዋታው ተሳታፊዎች አልነበሩም ። ጨዋታው ሌላ ቦታ ያሰለቸኝ የእኔ ልጆች እንዲህ አድርገው እንዲህ ብለው አይነት ነው ። እነሱ ምን ቸገራቸው ! አንድ አላጡ ጭማሪ ፈለጉ እንጂ ።
ቀስ እያልኩ እኔም ከቢጤዎቼ ጋር ጨዋታዬን ጀመርኩ ። ከአንዷ ጋር የጀመርኩትን ሳልጨርስ ተጠርታ ስትሄድ ከሌላዋ ጋር እቀጥላለሁ ። እሷም ትጠራ እና ትገባለች ። ምን እንደተባሉ እንን ሳይነግሩኝ በዛው ሲሄዱ እኔ ከሌላኛዋ ጋር እቀጥላለሁ አንዷ አንጀት የሚያርስ የደህና ሁኚ ሰላምታ ሰጥታኝ ስትሄድ ደሞ ከቀረችው ጋር ስጫወት እሷም ጥላኝ ስትሄድ በመጨረሻ የመጨረሻዋ መጨረሻ ሆንኩና ብቻዬን ቁጭ ብዬ ተራዬን እጠብቅ ጀመር ። እግረመንገዴንም ከእኔ ቢጤዎቹ ጋር የተጨዋወትኩትን አሰላስል ገባሁ ።
አንዷ የባሏ ቤተሰቦች ውትወታ ሰላም አሳጥቷታል ። ሌላዋን ደግሞ የሰፈሯ ሰዎች መጠቋቆሚያ አድርገዋታል ። የቀይዳማ ቢጤዋን ጐንደር ያሉ ጐረቤቶቿ ጥያቄ አላስቀምጥ ሲላት መፍትሄ ብላ አዲስ አበባ ብትገባም አልቀረላትም ። እንደውም የባሰ ሆነባት ። አዲስ የተዋወቃት ሁሉ ይጠይቃታል ። ጠይሟ ናት መሰለኝ አዎ ጠይሟ የእሷ ደግሞ ያለእርሷ አንድ የሌላቸው እናቷ በወቅቱ ባለመውለዳቸው የፈጠረባቸውን ቁጭት በእሷ ለመወጣት ጠዋት ማታ ይነዘንዟታል ። የመስሪያ ቤቷ ሴቶች በወሊድ ስም እረፍታቸውን ሲጠቀሙ እሷ ግን ከአመት አመት ያለ እረፍት መስራቷ እንደሚያንገበግባት ያጫዋተችኝም ነበረች ። የአንዷ ጨዋታ አንጀቴን በላኝ አንድ መስሪያ ቤት ጉዳይ ለመፈጸም ስትሄድ ሃላፊው አግብተሻል ? ሲል ይጠይቃታል እንዳገባች ትነግረዋለች ይቀጥልና ወልደሻል ? እንዳልወለደች ትነግረዋለች ትዳሯን በከፍተኛ ስሜት አናንንቆ ታዲያ ምን አግብቻለሁ ትያለሽ ሲላት ልትፈጽመው የሄደችውን ጉዳይ ትታ በእንባ መስሪያ ቤቱን እንደለቀቀች አጫወተችኝ ። ደግሜ ደጋግሜ ጨዋታውን አሰብኩት ። የሴቶቹ ጭንቀት ግን የእራሳቸው አይደለም ። አንዳቸውም ልጅ ወልጄ ልጄ ቤቱን ሲቦርቅበት ማየት ናፈቀኝ ወይም ደግሞ ልጅ ወልጄ አስተምሬ ለቁምነገር ማብቃት ናፈቀኝ ሲሉ አልተሰሙም ። እንዲህ ያለ ፍላጐት ሳይኖራቸው ቀርቶ ግን አልመሰለኝም ይህን ያላነሱት ። ከራሳቸው በላይ የጠያቂው ጭንቀት አስጨንቋቸዋል ። የልጅ መውለድ ጉጉታቸውን ማሳካት የፈለጉት ከግል ፍላጐታቸው በላይ በዙሪያቸው ሆኖ በጥያቄ ያሰለቻቸውን ማህበረሰብ ለማስታገስ ነው ። የእነሱን በዚህ ደመደምኩ ። ስል እራሴን ጠየኩ እናም አሰብኩበት ። የእኔም ያው ነው ። እንደማንኛውም ሰው ልጅ ለመውለድ እፈልጋለሁ ግን ደግሞ አልጠፈጥፈው ። ፈጣሪ ካልሰጠኝ ከየት አመጣዋለሁ ? እንዲህ ብዬ እራሴን ማሳመን አያቅተኝም ነበር ግን በወጣሁ በገባሁ ቁጥር በጥያቄ ናላዬን የሚያዞሩኝን ምን ላድርጋቸው ? እንዲህ እየተሟገትኩ የመጨረሻ መጨረሻ ሆንኩና ዶክተሩ ጋር ገባሁ ።
እኔ እና ዶ/ር መኮንን ።
ዶ/ር መኮንን ቅልል ያለ ሰው ነው ሰላምታው እራሱ ደስ ይላል ። ያን ሁሉ ሴት ሲያስገባ ሲያስወጣ ስለዋለ ተዳክሞ ይጠብቀኛል ብዬ ነበር እሱ ግን ምንም የድካም መንፈስ ሳይነበብበት በፈገግታ ተቀበለኝ ። ጥያቄዎቹ የለመድቸው ቢሆኑም ለእርሱ መመለስ ግን አላበሳጨኝም ዶክተር ነዋ ! ቢያንስ መፍትሄ ሊያመጣ የሚችል አገልግሎት ይለግሰኛል ። እነዛኞቹ እኮ ከንፈር ከመምጠጥ የዘለለ ምንም ላይፈይዱልኝ ሀሳቤን ሰብስቤ ለዶክተሩ ጥያቄ ተገቢውንና ትክክለኛ ምላሽ ሰጠሁት ። ዶክተሩም በሚገባ ካዳመጠኝ በኋላ በተራው በሚገባ እና በማይሰለች ሁኔታ የሚከተለውን ትንታኔ ሰጠኝ ።
የዶ/ር መኮንን ትንታኔ ።
ስለ መካንነት ምክንያቶችና መፍትሄዎች ከመነጋገራችን በፊት እርግዝና እንዴት ይከሰታል የሚለውን ማወቅ እንደሚያስፈልገኝ ነገረኝ ። ስእል እያሳየም ይተነትንልኝ ገባ ። ሀሳቤን ወደ እርሱ ሰብስቤ ማዳመጥ ጀመርኩ ። እርግዝና እንዲከሰት የሚያደርጉት ቅድመ ሁኔታዎች ዘረዘረልኝ ።
እርግዝና እንዲከሰት በቂ እና ጤናማ የወንድ ዘር ህዋስ ክፍት መሆን አለበት ።
የሴቷ የእንቁላል ማመንጫ ከረጢት እንዲፈጽሙ ማመቻቸት አለበት ።
እነዚህ ነገሮች ካልተሟሉ የወንድ ወይም የሴት ወይም የሁለቱንም መካንነት ሊያስከትል እንደሚችል አስረዳኝ ። እኔም አምላኬን እማጸን ገባሁ ለእራሴ ሳይሆን በጥያቄ አላስቀምጥ ላሉኝ ለእነዛ ሰዎች መቼም እነማን እንደሆኑ እራሳቸው ያውቁታል ብዬ እገምታለሁ ።
ዶክተሩ ስለ አንድ የ37 አመት ሴት ታሪክ ነገረኝ ። ሴቲቱ በትዳር ውስጥ ከባለቤትዋ ጋር ለአምስት አመታት ቆይታለች ። አርግዛም ልጅ ወልዳ አታውቅም ። ምንም አይነት የእርግዝና መከላከያ ወስዳም አታውቅም ። የእድሜዋም መጨመር ያሳስባታል ። ወር አበባዋም በየወሩ መጠኑ እየጨመረ መሄዱ ስላሳሰባት እና ልጅ ባለማግኘቷ ወደ ህክምና ቦታ ለመሄድ ትወስናለች ። ህክምናም ካደረገች በኋላ ያላረገዘችበት ምክንያት በማህጸኗ ላይ እጢ በመውጣቱ ነው ። ይህም እጢ የዘር ማስተላለፊያ ቱቦውን በመዝጋቱ እንደሆነ ይገለጽላታል ። እንድታረግዝ ልጅም እንዲኖራትና የወር አበባ መጠኑ መብዛት እንዲስተካከልላት የግድ የቀዶ ጥገና ህክምና ተደርጐ እጢው መውጣት እንዳለበት ይነገራታል ። እሷም ባለቤቷም ምክንያቱ በመታወቁ ይደሰታሉ ። ለህክምና ወጭም ይዘጋጃሉ ። ቀዶ ህክምናውም በተሳካ ሁኔታ ይከናወናል ። ከሶስት ወር በኋላም በተደረገው ምርመራ የዘር ማስተላለፊያ ቱቦው ክፍት እንደሆነና ማርገዝ እንደምትችል ይነገራታል ። ከስድስት ወራት በኋላ ጽንስ መያዝ ቻለች ። ዶክተሩ የእኔን ሞራል ከፍ ለማድረግ እና ጉጉቴንም ለመጨመር ታሪኩን እንዳጫወተኝ ገባኝ ። እኔም አዳምጬ ስጨርስ ከሰው ወሬ ተገላገለች አልኩ ግን በልቤ ነው ። ዶክተሩ ቀጠለ እኔም ማዳመጤን ቀጠልኩ ።
የሴት መካንነት ሊያመጡ የሚችሉ ምክንያቶች ምንድን ናቸው ? ሲል ጠየቀኝ ቀደም ሲል የጐበኘኋቸው ዶክተሮች ብዙ ሰብከውኝ የነበረ ቢሆንም የእሱን ደግሞ ለመስማት ጆሮዬን ሰጠሁ ።
አንደኛ የሴቷ የእንቁላል ማመንጫ እንቁላል ማመንጨት ሳይችል ሲቀር መካንነት ሊከሰት ይችላል ። ለዚህም ምክንያት ሊሆኑ የሚችሉ ነገሮች ።
ከሰውነታችን ከተለያዩ ክፍሎች የሚለቀቁ ሆርሞኖች መዛባት ።
እንቁላል እንዳይፈለፈል የሚያደርጉ መድሃኒቶችን መውሰድ ።
በድንገት ክብደት መጨመር ወይም መቀነስ ።
ሰውነትን የሚጐዱ ከባድ የሜዲካል በሽታዎች ።
ሁለተኛ የወንድ የዘር ህዋስ የሚተላለፍበት የሴት ማህጸን ክፍል የመደፈን ወይም የመዘጋት እክል ቢያጋጥመው የወንድ የዘር ህዋስ በማህጸን አልፎ ከሄደ በኋላ እንቁላሉን የሚያገኝበት ቦታ ላይደርስ ይችላል ። ይህም እርግዝና እንዳይከሰት ያደርጋል ። የማስተላለፊያ ቱቦን ሊዘጉ የሚችሉ ነገሮች ዋና ዋናዎቹ እንደሚከተለው ተጠቅሰዋል ።
የተለያዩ የማህጸን ኢንፌክሽኖች የሚፈጥሩት ጠባሳ የማህጸኑን የውስጠኛውን ክፍል እና የዘር ማስተላለፊያ ቱቦውን ሊዘጉት ይችላሉ ። በዚህም ምክንያት የወንድ የዘር ህዋስ እና የሴት እንቁላል ሊገናኙ አይችሉም ።
ከማህጸን ላይ የሚነሱ የተለያዩ እጢዎች የማህጸኑን የውስጥ ክፍል እና የዘር ማስተላለፊያ ቱቦውን ሊዘጋ ስለሚችል የዘር ውህደት እንዳይከሰት ያደርጋል ። ስለዚህ እርግዝናም አይከሰትም ።
ሶስተኛ የማህጸን በር አፍ በተለያዩ ምክንያቶች ለወንድ የዘር ህዋስ አደገኛ የሆኑ ወይም የማይመቹ ኬሚካሎች ወይም ንጥረ ነገር ሊያመነጭ ይችላል ። ይህ ንጥረ ነገር የወንድ የዘር ህዋስን ስለሚጐዳ የዘር ህዋሱ ወደ ማህጸን ውስጠኛ ክፍል እና የዘር ማስተላለፊያ ቱቦ እንቁላል ወደ ሚገኝበት ቦታ ለመሄድ ያዳግተዋል ። በዚህ ምክንያትም እርግዝና አይከሰትም አለኝ ። ጉዳዩን በቀጥታ ከእኔ ጋር አገናኝቶ መፍትሄ እንዲሰጠኝ ብጓጓም ነገሮችን እንዲህ በዝርዝር በማወቄ እየተደሰትኩ ማዳመጤን ቀጠልኩ ።
ዶክተሩ የሴት መካንነት ችግር መፍትሄ አለው ወይ ? ሲል ጠየቀ እና ማብራሪያውንም በዛው ቀጠለበት ። መፍትሄዎቹም ልክ እንደ ችግሮቹ አይነት ይለያያል ። የእንቁላል የመፍልፈሉ ችግር የተከሰተ ከሆነ እንቁላል ያልተፈለፈለበትን ምክንያት ለማወቅ የተለያዩ ምርመራዎችን ማድረግ እና እንቁላል ያልተፈለፈለበትን ምክንያት አጣርቶ ማስቀመጡ ትክክለኛውንና ውጤታማ የሆነውን መፍትሄ ለማግኘት ይረዳል ። ለምሳሌ የሆርሞን የመዛባት ችግር በደም በሚደረግ ምርመራ ማወቅ የሚቻል ሲሆን መፍትሄውም የሆርሞኑን መዛባት ሊያስተካክሉ የሚችሉ መድሃኒቶችን እንክብልም ሆኑ መርፌዎች መስጠት ይቻላል ። ሌላው እንቁላል እንዲፈለፈል የሚያግዙ መድሃኒቶች ይሰጣሉ ።
የወንድ የዘር ፍሬ እንዳይተላለፍ የሚያደርጉ የማህጸን ክፍሎች ችግሮች እንደ መንስኤዎቹ አይነት መፍትሄዎቹም ይለያያሉ ። ለምሳሌ የማህጸን በርን ወይም አፍን የሚዘጋ እጢ የመዘጋት ችግር በተመሳሳይ ሁኔታ በቀዶ ህክምና ማስተካከል ይቻላል ። የዚህም ውጤታማነት ማለትም ተመልሶ የመከፈት እድልና የማርገዝ እድል አናሳ ነው ። እድሜ ለቴክኖሎጂ እድገት ! እንደዚህ አይነት ችግር ያጋጠማት ሴት በ ማርገዝና ልጅ ማግኘት ትችላለች ።

ህክምናውን ለመስጠት ችግሮቹ ምንድናቸው የሚለውን መለየት ስለሚያስፈልግ ምርመራ እንዳደርግ ነግሮኝ በርካታ የምርመራ ማዘዣ ጻፈልኝ ። አንድ እንጨት አይነድ በማለትም ሌላ የምርመራ ወረቀት ጨመረልኝ ። ውጤቱን ይዤ እንድመጣም ነገረኝ ከአንድ አመት በኋላ ? ስል ጠየኩት ።
ረጅም ቀጠሮ የሚሰጡት ህክምናውን በአግባቡ ለመስጠት በማሰብ በአንድ ቀን የሚያክሙትን ሰው ቁጥር በመመጠናቸው መሆኑን ነግሮኝ ውጤት ከያዝኩ ግን በእለቱ ባለተራዎች ጣልቃ ገብቼ መስተናገድ እንደምችል ገልጾልኝ ሸኘኝ ።
እኔም የምርመራ ውጤቴን ይዤ ጉጉቴ ይበልጥ እየጨመረ ወደ ቤቴ አመራሁ ። ማን ያውቃል አንድ አመት የጠበቅሁት ተራ በአመቱ ፍሬ ይሰጠኝ ይሆናል ።


