ሞት በኩላሊት ይብቃ በጐ አድራጐት ማህበር ስራ ጀመረ ።
በሁለት አመት 250 ህሙማንን ለማሳከም አቅዷል ።

ሞት በኩላሊት ይብቃ የተሰኘ በጐ አድራጐት ማህበር ገንዘብ በማሰባሰብ በኩላሊት ህመም የሚሰቃዩና ረዳት የሌላቸውን ህሙማን ለመርዳት ማቀዱን አስታወቀ ።
በኩላሊት ህመምተኞች በባለሙያዎችና በበጐ ፈቃደኛ መስራች አባላት የተቋቋመው ማህበሩ ስራ የጀመረ ሲሆን በመጀመሪያዎቹ ሁለት አመታት 250 ያህል ህመምተኞችን ለማሳከም እንዳቀደ ተጠቁሟል ።
በነገው እለት መነሻውን ጥቁር አንበሳ ሆስፒታል መድረሻውን ኢትዮ-ኩባ የወዳጅነት ሀውልት ያደረገ በኩላሊት ህመም መንስኤና መፍትሄ ዙሪያ የግንዛቤ ማስጨበጫ የእግር ጉዞ እንደሚደረግም ማህበሩ ሰሞኑን በካፒታል ሆቴል በሰጠው መግለጫ አስታውቋል ።
የማህበሩ መስራች አቶ ኢዮብ ተወልደ መድህን እንደገለጹት የፊታችን አርብ ለኩላሊት ህሙማን መርጃ የገቢ ማሰባሰቢያ ፕሮግራም ይካሄዳል ።


