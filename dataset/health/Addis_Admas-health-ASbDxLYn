የአሜሪካዊያን አማካይ የህይወት ዘመን በከፍተኛ ሁኔታ ጨምሯል ።
በአሜሪካ አማካይ የህይወት ዘመን እ.ኤ.አ ከ2012 አ.ም ጀምሮ ታይቶ የማይታወቅ ከፍተኛ መጨመር በማሳየት ወደ 78.8 አመት እንደደረሰ ኸልዝ ዴይ የአገሪቱ የፌደራል ባለስልጣናትን ጠቅሶ ሰሞኑን ዘገበ ። የአሜሪካ የበሽታ ቁጥጥርና መከላከል ማእከል ተመራማሪዎች እንደሚሉት በአገሪቱ አማካይ የህይወት ዘመን ሊጨምር የቻለው ዜጐች ወደ ጤናማ የአኗኗር ዘይቤ በመመለሳቸው ነው ። አሜሪካውያን ረዥም እድሜ እየኖሩ ሲሆን ዘላቂ በሽታዎችን አስቀድሞ ስለመከላከል የተሻለ ግንዛቤ ጨብጠዋል ብለዋል የጥናት ሪፖርቱ ዋና አዘጋጅ ዶ/ር ጂያኩዋን ዙ ። በህይወት የመቆያ አማካይ እድሜ የጨመረው ሰዎች ጤናማ ምግብ ስለሚመገቡና የአካል እንቅስቃሴ ስለሚሰሩ ነው ብለዋል ዶክተሩ ።
እንዲያም ሆኖ ግን አሁንም ሴቶች ከወንዶች የበለጠ በህይወት የመቆየት አማካይ እድሜ እንዳላቸው ታውቋል ። እ.ኤ.አ በ2012 አ.ም የተወለዱ የሴቶች በህይወት የመቆያ አማካይ እድሜ 81 አመት ሲሆን የወንዶች 76 እንደሆነ የሪፖርቱ አዘጋጅ ዶ/ር ዙ ተናግረዋል ። በ2012 አ.ም እድሜያቸው 65 እና ከዚያ በላይ የነበሩ ሴቶች ተጨማሪ 20 አመት ገደማ ይኖራሉ ተብሎ የሚጠበቅ ሲሆን ወንዶች ደግሞ 18 አመት ይኖራሉ ተብሏል ። በሪፖርቱ መሰረት ከ2011 እስከ 2012 ባለው ጊዜ በአሜሪካ የሞት መጠን ከ1 በመቶ በላይ መቀነስ አሳይቷል ። ለሞት የሚዳርጉ ዋና መንስኤዎች በሚል የሚታወቁት ነገሮች አሁንም አልተለወጡም ተብሏል ። በ2012 አ.ም 75 በመቶ ገደማ የሚሆነው ሞት የተከሰተው በልብ ህመም በካንሰር ዘላቂ በሆነ የታችኛው የመተንፈሻ አካላት በሽታዎች በስትሮክ በድንገተኛ ጉዳቶች በመርሳት በሽታ በስር በኢንፍሉዌንዛና በሳንባ ምች እንዲሁም በኩላሊት በሽታ እና ራስን በማጥፋት እንደነበር ሪፖርቱ ይጠቁማል ። ከአስሩ ቀዳሚ የሞት መንስኤዎች በስምንቱ ላይ የሞት መጠን ከፍተኛ መቀነስ እንዳሳየ የሲዲሲ ሪፖርት ያመለክታል ። በሌላ በኩል ምክንያቱ ባይታወቅም ራስን ማጥፋት በ2012 አ.ም ከቀደመው አመት በ2.4 በመቶ እንደጨመረ ዶ/ር ዙ ተናግረዋል ።
በኒውዮርክ ሲቲ ሌኖክስ ሂል ሆስፒታል ውስጥ የልብ ህመምን በመከላከል ላይ የሚሰሩት ዶ/ር ሱዛኔ ስቴይንባም ዋናዎቹ የሞት መንስኤዎች የአኗኗር ዘይቤን ተከትለው የሚመጡ ናቸው ። በመከላከልና በህክምና ረገድ የተሻለ ስራ እያከናወንን ነው ብለዋል ። የተሻለ ምግብ መመገብ የአካል እንቅስቃሴ ማዘውተርና ሲጋራ ማጨስ ማቆም ጤንነትን ለመጠበቅ ወሳኝ እርምጃዎች እንደሆኑ የህክምና ባለሙያዎች ይናገራሉ ። በህይወት የመቆያ አማካይ እድሜ እንዲሻሻል ወይም እንዲጨምር የሚያደርገው ግን የተሻለ የህክምና ክብካቤ መኖር ነው ይላሉ ዶ/ር ሱዛኔ ። በአብዛኞቹ የተለመዱት የሞት መንስኤዎች በአኗኗር ምርጫችን የተነሳ የሚከሰቱ ናቸው የሚሉት የህክምና ባለሞያዋ አመጋገባችንንም ሆነ የአካል እንቅስቃሴያችንን ከተቆጣጠርን ብዙዎቹን ዋነኛ የሞት መንስኤዎች መከላከል እንችላለን በማለት ያስረዳሉ ። ህክምና ተኮር ከመሆን ይልቅ መከላከል ተኮር ብንሆን የህይወት ዘመንን በእጅጉ ማርዘም ይቻላል ብለዋል ዶ/ር ሱዛኔ ስቴይንባም ።
