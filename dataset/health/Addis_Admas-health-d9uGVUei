ዲኬቲ በየወሩ ሁለት ሚሊዮን ኮንዶሞች ያሰራጫል ።
ህብረተሰቡ ኮንደምን በቀላሉና በቅርብ የሚያገኝበትን ሁኔታ ማመቻቸት ዋንኛ ተግባራቸው እንደሆነ የገለጹት ዳይሬክተሩ ለዚህ አላማ ተግባራዊነት ከፍተኛ አስተዋጽኦ በማድረግ ላይ ለሚገኙት የኮሚሽን የሽያጭ ሰራተኞች በተለያዩ መንገዶች ድጋፍ ለማድረግ በዝግጅት ላይ መሆናቸውን ተናግረዋል ። በስራቸው ከፍተኛ ውጤት ያስመዘገቡትንና ለድርጅቱ ከፍተኛ እገዛ በማድረግ ላይ ከሚገኙት የሽያጭ ሰራተኞች ውስጥ የተወሰኑት ተመርጠው ታይላንድ የሚገኘውን የኮንዶም ፋብሪካ ለማስጐብኘት እቅድ እንደተያዘ ተናግረዋል ። ከዚህ በተጨማሪም በሽያጭ ስራ ላይ የተሰማሩት በሙሉ ገቢያቸውን ማሳደግ እንዲችሉ ድርጅቱ እየሰራ መሆኑንም አክለው ገልጸዋል ።
ዲኬቲ ኢትዮጵያ በወጣት የኮሚሽን የሽያጭ ሰራተኞች ኮንዶም የማከፋፈል ስራውን ከጀመረ እ.ኤ.አ ከግንቦት 2007 አ.ም ጀምሮ ከ81 ሚሊዮን በላይ ኮንደሞች መሸጡን የተናገሩት የአገር ውስጥ ሽያጭ አስተባባሪው አቶ ፋሲል ጉተማ ከዚህ ሽያጭም የኮሚሽን ሰራተኞቹ ከ5.1 ሚሊዮን ብር በላይ ትርፍ ማግኘታቸውንና ይህም በርካታ ወጣቶችን ተጠቃሚ ለማድረግ የቻለ ፕሮግራም መሆኑን ተናግረዋል ።
በድርጅቱ ለስምንት አመታት በሽያጭ ሰራተኛነት መስራቱን የገለጸው አስፋቸው በሪሁን አንዱን ፓኬት ሰንሴሽን ኮንዶም ከድርጅቱ በ55ብር ተረክበው በ72ብር ህይወት ትረስት ኮንዶምን ደግሞ በ22 ብር ተረክበው በ30 ብር እየሸጡ የሚገኘውን ትርፍ በድርጅታቸው አማካይነት 75% ለእነሱ 25% ደግሞ ለድርጅታቸው ማጠናከሪያ እንደሚያውሉት ተናግሯል ። ከስምንት አመታት የኮሚሽን የሽያጭ ሰራተኛነት በኋላ ድርጅቱ ዘንድሮ በቋሚ ተቀጣሪነት ከወሰዳቸው 16 ወጣቶች መካከል አንዱ የመሆን እድል ማግኘቱንም ተናግሯል ። በኮንዶም ሽያጭ ወቅት የተለያዩ ችግሮች እንደሚያጋጥማቸው የገለጸችውና ከአሰበ ተፈሪ እንደመጣች የተናገረችው ወጣት የሽያጭ ሰራተኛ ቅድስት ጸጋዬ የኮንዶም ሽያጭ እንደጊዜውና እንደ ሁኔታው የሚቀያየር መሆኑን ጠቅሳ በጾም ወቅት ሽያጩ እንደሚያሽቆለቁልና በበአላትና በጾም ፍቺዎች ወቅት ግን ሽያጩ በከፍተኛ መጠን እንደሚጨምር ተናግራለች ። በኮሚሽን የሽያጭ ሰራተኛነቷም በወር ከ1ሺህ እስከ 1500 ብር የሚደርስ ገቢ እንደምታገኝ ቅድስት ተናግራለች ።


