ታላቋ የአፍሪካ መዲና ከትንሿ ሸበዲኖ ምን ትማር ?
የአፍሪካ ህብረትን ጨምሮ የበርካታ ታላላቅ አለም አቀፋዊ ድርጅቶች መናኸሪያ ነች ። ከተማችን አዲስ አበባ በከፍተኛ ፍጥነት እያደገች መሄዷ ቢነገርላትም በጽዳትና በንጽህናዋ ረገድ ያለችበት ሁኔታ እጅግ አሳሳቢ ነው ። ዋና ዋና የከተማይቱ ጐዳናዎችና ትላልቅ አደባባዮች ሳይቀሩ የቆሻሻ ማጠራቀሚያና ዋጋ የማይከፈልባቸው መጸዳጃ ቦታዎች በመሆን እያገለገሉ ይገኛሉ ። እዚህም እዚያም እየተንጠባጠቡ የሚታዩትን እዳሪዎችን ላለመርገጥ እየዘለሉ መራመድ በብዙ የከተማዋ አካባቢዎች የተለመደ ተግባራት ናቸው ። ከሶስት ሚሊዮን በላይ ህዝብ እንደሚኖርባት በሚነገርላት በዚህችው ከተማ ውስጥ የሚገኙ የህዝብ መጸዳጃ ቤቶች አንድና ሁለት ተብለው የሚቆጠሩ ናቸው ። እነዚህም ቢሆኑ በማህበር ተደራጁ ለተባሉ ቡድኖች ተሰጥተው ለተጠቃሚው አገልግሎት የሚሰጡት ገንዘብ እየተከፈለባቸው ሆኗል ። ለመጸዳጃ ቤት አገልግሎቱ ገንዘብ የመክፈል አቅም የሌላቸው የጐዳና ተዳዳሪዎች የኔ ቢጤዎችና ከተማዋን በአግባቡ የማያውቁ እንግዳ መንገደኞች የተፈጥሮ ጥሪን የመመለስ ግዴታ አለባቸውና እዳሪያቸውን በመንገዱና በየአደባባዩ ለመውጣት ይገደዳሉ ።
ይህ ሁኔታ በከተማዋ እጅግ የተለመደና እንደ ባህል ሆኖ የኖረው ጉዳይ ነው ። ሀበሻ መንገድ ላይ ሲበላ እንጂ ሲጸዳዳ አያፍርም እየተባለ ሲተረትበትም ኖሯል ። በአጼ ሚኒሊክ ዘመነ መንግስት ንጉሱ ህዝቡ ሜዳ ላይ ከመጸዳዳት እንዲቆጠብ የሚያሳስብ አዋጅ አስነግረው የመጸዳጃ ቤትን ጠቀሜታ ለህዝባቸው ለማስተማር ጥረት አድርገው ነበር ። ይህ ሁኔታ በአጼ ሃይለስላሴም ሆነ በደርግ ዘመነ መንግስታት ሲከናወን የቆየ ተግባር ነው ። የህዝብ የመጸዳጃ ቤቶች በከተማው ዋና ዋና ስፍራዎች ላይ እንዲገነቡ ተደርገው ለአገልግሎት ክፍት በማድረግ ህብረተሰቡ ከመጸዳጃ ቤት ውጪ መጠቀምን እንዲጸየፍ ለማድረግ ሙከራዎች ተደርገዋል ። የከተማዋ ነዋሪ ህዝብ ቁጥር ከጊዜ ወደ ጊዜ እየጨመረ በመምጣቱና የህዝቡም የአኗኗር ሁኔታ የተጨናነቀና የተፋፈገ እየሆነ ከመምጣቱ ጐን ለጐን የመጸዳጃ ቤት እጥረቱ እየተስፋፋ በመሄዱ ጐዳናዎችና አደባባዮች ሁሉ አገልግሎቱን ለመስጠት ተገደዱ ። ዛሬ አዲስ አበባ ጐዳናዎቿ አደባባዮቿ የገበያና የመዝናኛ ስፍራዎቿና የእምነት ተቋሞቿ ሳይቀሩ ለአይን የሚያስጸይፍ እና መጥፎ ሽታ ያላቸው እዳሪዎች መጠራቀሚያ ሆነዋል ።
በከተማዋ በየትኛውም አካባቢ የሚገኙ ጥጋጥጐች የሆቴልና የቡና ቤት ደጃፎችና መካነ መቃብሮች የመጸዳጃ ስፍራዎች ሆነዋል ። ይህንን ሁኔታ የሚቃረን ተግባር ከሚከናወንባቸው የደቡብ ክልል ወረዳዎች በአንደኛው ተገኝቼ ህብረተሰቡን ሜዳ ላይ ከመጸዳዳት ነጻ የወጣበትን ቀን ሲያከብር አብሬ ታድሜ ነበር ። ስፍራው በደቡብ ክልል ሸበዲኖ ወረዳ ውስጥ ነው ። በወረዳው ውስጥ ከሚገኙ ቀበሌዎች መካከል ፋራ የተባለው ቀበሌ ሜዳ ላይ ከመጸዳዳት ነጻ የወጣው የመጀመሪያው ኢትዮጵያዊ ወረዳ ሆኗል ። በ1999 አ.ም በዚህ ቀበሌ የተጀመረውን ሜዳ ላይ መጸዳዳትን የሚያስቀር ዘመቻ ብዙዎቹ የአካባቢው ቀበሌዎችና ወረዳዎች ተከትለውታል ። ዘመቻውን በድል ያጠናቀቁ በርካታ በወረዳው ውስጥ የሚገኙ ቀበሌዎች ራሳቸውን ሜዳ ላይ ከመጸዳዳት ነጻ አውጥተው የነጻነታቸው ምልክት የሆነውን ነጭ ባንዲራ በግዛታቸው እንዲውለበለብ አድርገዋል ። የሸበዲኖ ወረዳ ጤና ቢሮ ሃላፊ የሆኑት አቶ ቡረሳ ብላሾ እንደገለጹልን በአካባቢው ሜዳ ላይ መጸዳዳት እንደ ትልቅ ነውር የሚታይና በህብረተሰብ ዘንድ ያለውን ተቀባይነት የሚያሳጣ ተግባር ነው ።
ከዚህ በተጨማሪም አካባቢው ሜዳ ላይ ከመጸዳዳት ነጻ መሆኑ እንደየደረጃው በሚሰጠው ቢጫ አረንጓዴና ነጭ ባንዲራዎች ስለሚገልጽ ህብረተሰቡ ራሱ ደረጃው ከጐረቤት ቀበሌዎች ያነሰ እንዳይሆንና ውርደት እንዳያገኘው በማሰብ ከፍተኛ ጥረት ያደርጋል ። በዚህ ዘመቻ ውስጥ ለማይሳተፍ ቀበሌ የሚሰጠውን ቀይ ባንዲራ ላለማግኘት ሁሉም በዘመቻው ውስጥ ይሳተፋል ። በወረዳው ባለፈው ሰኔ 18 ቀን 2005 አ.ም በተካሄደው ከመጸዳጃ ቤት ውጪ ከመጸዳዳት ነጻ የመውጣት ቀን በሚል ዘመቻ ሴቶችን በትምህርት በጤና በኢኮኖሚና በማህበራዊ ጉዳዮች የማብቃት ተግባር ላይ ተሰማርቶ በሚገኘውና ፕላን ኢንተርናሽናል በተባለ መንግስታዊ ያልሆነ ድርጅት አማካኝነት ነው ።
ድርጅቱ በተለያዩ የአገሪቱ ክልሎች በተለይም በደቡብ ብሄር ብሄረሰቦችና ህዝቦች ክልል ውስጥ በሚገኙ የተለያዩ ወረዳዎችና ቀበሌዎች ውስጥ አመቺ የትራንስፖርት አቅርቦት በሌለባቸው ቦታዎች እየሄደ የሚያከናውናቸውን የልማት ተግባራትና እነዚህ ስራዎች ለህብረተሰቡ እየሰጡ ያለውን ጠቀሜታ መመልከቱ የጉዞዬ ዋንኛ አላማ ነበር ። ድርጅቱ በሸበዲኖ ወረዳ ለኩ ከተማ ውስጥ ያስገነባው የወጣቶች መዝናኛ ማእከል ደረጃውን የጠበቀ ሆኖ ወጣቶች በትምህርት በስፖርትና በጤና ራሳቸውን እያነጹ ለማሳደግ የሚረዳቸው እንዲሆን ታስቦ መገንባቱን የማእከሉ አስተዳዳሪ አቶ ተስፋዬ ዳባሶ ገልጸውልናል ። ማእከሉ ወጣቶች የኮምፒዩተር የምግብና የጸጉር ስራ ስልጠና እንዲያገኙ በማድረግ ራሳቸውን ለማስቻልም ከፍተኛ ጠቀሜታ እየሰጣቸው እንደሆነ የአካባቢው ነዋሪ ወጣቶች ይናገራሉ ። ቀደም ባሉት አመታት አካባቢው በድርቅ የሚጠቃ በመሆኑ እንዲህ አይነት ተፈጥሮአዊ ችግሮች በሚከሰቱበት ወቅት ህብረተሰቡ በምግብ እጥረት እንዳይጐዳ ለማድረግ እንዲያስችልም የእህል መጋዘን በመስራት ለወረዳው አስተዳደር አስረክቧል ። መጋዘኑ በአሁኑ ወቅት የማዳበሪያና የምርጥ ዘር ማከማቻ በመሆን ወረዳውን እያገለገለ ይገኛል ። የምንጭ ውሃን በሶላር ኢነርጂ በሚሰራ የውሃ መሳቢያ በመሳብ ንጹህ የመጠጥ ውሃ ለህብረተሰቡ ማዳረስ ከድርጅቱ ስራዎች መካከል የሚጠቀስ ነው ። ከዚህ በተጨማሪ የሶላር ኢነርጂውን ወደ ኤሌክትሪክ ሃይል በመቀየር ለትምህርት ቤቶች ለጤና ኬላዎችና ጤና ጣቢያዎች አገልግሎት እንዲሰጥ የማድረጉ ተግባር በድርጅቱ ከተከናወኑ ስራዎች ውስጥ የሚገኙ ሲሆን ለትራንስፖርት እጅግ አስቸጋሪ በሆኑ አካባቢዎች ላይ በድርጅቱ የገነቡት ሁለት ትምህርት ቤቶች በጋዜጠኞች ቡድኑ ከተጐበኙት ስፍራዎች መካከል የሚጠቀሱ ናቸው ።
የሀርቤሻሾ እና የጐናዎ ጐዳ ት/ቤቶች በፕላን ኢንተርናሽናል ተገንብተው የተለያዩ የመሳሪያና የቁሳቁስ ድጋፍ የተደረገላቸው የሸበዲኖ ወረዳ ውስጥ የሚገኙ ት/ቤቶች ናቸው ። ድርጅቱ በክልሉ ወረዳዎች ላይ እየተንቀሳቀሰ የሚያከናውናቸውን የተለያዩ የልማት ተግባራት በመደገፍና እንደመንገድ ያሉ አጋዥ የልማት ተግባራትን በማከናወን ረገድ የክልሉ መንግስት እያደረገ ያለው እንቅስቃሴ እምብዛም አጥጋቢ አለመሆኑን ታዝበናል ። ስለጉዳዩ የጠየቅናቸው የሽበዲኖ ወረዳ ዋና አስተዳዳሪ አቶ ታረቀኝ ጋቤራ ድርጅቱ በአካባቢው እያከናወነ የሚገኘውን የልማት ስራ ለማገዝና ለመደገፍ ጥረት እያደረጉ መሆናቸውን ጠቁመው ለስራው እንቅፋት ከሚሆኑ ጉዳዩች መካከል ዋነኛው የሆነውን የመንገድ ስራ ግንባታ በቅርቡ እንደሚጀምሩ ገልጸውልናል ። ምንም መሰረተ ልማቶች ባልተሟሉበት ሁኔታ በወረዳው ገጠራማ አካባቢዎች በድርጅቱ የተገነቡት ተቋማት የአካባቢውን ነዋሪ ህዝቡ ኑሮ ለማሻሻልና በተለይም ሴት ህጻናትን ለማስተማር እንዲሁም ያለእድሜ ከመዳር ለመታደግ እያበረከቱት ያለው አስተዋጽኦ በቀላሉ የሚገመት አይደለም ።
ድርጅቱ በወረዳው ከ230 ሚሊዮን ብር በላይ ኢንቨስት አድርጐ ከሚያከናውንባቸው የልማት ስራዎች መካከል በጤናው ዘርፍ የተከናወኑትን ተግባራት በስፋት የማየት አጋጣሚውን አግኝተን ነበር ። በወረዳው የተለያዩ አካባቢዎች ከተገነቡት ስምንት ጤና ጣቢያዎች አብዛኛዎቹ የመድሃኒትና የመሳሪያዎች አቅርቦትም ተደርጐላቸዋል ። የኤሌትሪክ ሃይል በማይደርስባቸው የወረዳው ገጠራማ አካባቢዎች ላይ ለተገነቡት ለነዚህ የጤና ጣቢያዎች የክትባት አገልግሎት እንዲዳረስ ለማድረግ እንዲቻል ተቋማቱ በጸሃይ ሃይል የሚሰራ የኤሌትሪክ ሃይል ተጠቃሚ እንዲሆኑ መደረጉንም የወረዳው ዋና አስተዳዳሪ አቶ ታረቀኝ ጋቤራ ነግረውናል ። በድርጅቱ የተከናወኑት የልማት ተግባራት የትራንስፖርት አገልግሎት እንደልብ በማይገኝባቸውና እራቅ ባሉ ገጠራማ አካባቢዎች መሆኑ ድርጅቱን የሚያስመሰግነው ተግባር እንደሆነም አስተዳዳሪው ገልጸዋል ።
