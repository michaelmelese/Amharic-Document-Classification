ከኢትዮጵያ ህዝብ ግማሽ ያህሉ ሜዳ ላይ ይጸዳዳል ።
ይህንን ሁኔታ የሚቆጣጠሩ የጤና ተቆጣጣሪዎች በመቅጠርም አዋጁ እንዲከበርና ህዝቡ በመጸዳጃ ቤት የመጠቀም ልምዱን እንዲያዳብር ቁጥጥር ይደረግ ነበር ። በመቀጫ መልክ የሚገኘው ገንዘብ ለጤና ተቆጣጣሪዎቹ ደመወዝ እንዲሆኑ በማድረግ በሰገራ አማካኝነት የሚተላለፉ በሽታዎችን ለመከላከልና ህዝቡም በመጸዳጃ ቤት የመጠቀም ልማዱን ለማሳደግ ከፍተኛ ጥረት ተደርጓል ።
ቀድሞ ባለመደውና በማያውቀው መንገድ እንዲጸዳዳ የተደረገው የአዲስ አበባ ከተማ ነዋሪም ቀስ በቀስ ከመጸዳጃ ቤት አገልግሎት ጋር እየተላመደና ተጠቃሚ እየሆነ ሄደ ።
እዳሪውን አይኑ ሳያይበት መጸዳዳት መቻሉም ደስታን ፈጠረለት ። ቀስ በቀስ የነዋሪው ቁጥር ሲጨምር ከተማው እያደገ ሲሄድ መኖሪያ ቤቶች ሲበራከቱ የመጸዳጃ ቤት አገልግሎት ማግኘቱ ችግር እየሆነ መጣ ። በዚህ ምክንያትም አብዛኛው የከተማው ነዋሪ ሰገራውን በየመንገዱ ዳርና በየቤቶቹ አጥር ስር መጸዳዳት ጀመር ። ይህ ሁኔታም የከተማው ጽዳት እንዲበላሽና ህዝቡም ለበርካታ ተላላፊ በሽታዎች እንዲጋለጥ ምክንያት ሆነ ።
የአለም ጤና ድርጅትና የተባበሩት የህጻናት መርጃ ድርጅት በጋራ እ.ኤ.አ በ2010 ጥናት አድርገው በቅርቡ ይፋ ያደረጉት መረጃ እንደሚያመለክተው በኢትዮጵያ ውስጥ ከ38 ሚሊዮን በላይ የሚሆን ህዝብ በሜዳ ላይ ይጸዳዳል ይህም ከጠቅላላው ህዝብ ወደ ግማሽ ያህሉ የሚጠጋ ይሆናል ። እ.ኤ.አ እስከ 2008 አ.ም ድረስ የነበረውን ሁኔታ አስመልክቶ ጥናቱ ይፋ እንዳደረገው ወደ 49 ሚሊዮን የሚጠጋው የኢትዮጵያ ህዝብ በሜዳ ላይ ይጸዳዳ ነበር ። ይህ ሁኔታ በአሁኑ ወቅት መሻሻል አሳይቶ ወደ 38 ሚሊዮን ዝቅ ብሏል ። የመጸዳጃ ቤት አጠቃቀምን አስመልክቶ በተደረገው ጥናት መሰረትም ከገጠር ይልቅ በከተማ የመጸዳጃ ቤት የመጠቀም ልምዱ የተሻለ ነው ። በአጠቃላይ ሲታይ ግን የመጸዳጃ ቤት አገልግሎት ከሚያገኘው ህዝብ መካከል በአግባቡ የሚጠቀመው ከ30 በመቶ በታች እንደሆነ ይኸው ሪፖርት አረጋግጧል ።
የመጸዳጃ ቤትን በአግባቡ ካለመጠቀም ጋር ተያይዞ ከሚከሰቱ የጤና ችግሮች መካከል የተቅማጥ በሽታ ውሃ ወለድ በሽታዎችና ከምግብ መበከል ጋር ተያይዞ የሚከሰቱ የጤና ችግሮች ዋንኞቹ ሲሆኑ ከዚሁ ችግር ጋር ቀጥተኛ ቁርኝት ካላቸው በሽታዎች መካከል የተቅማጥ በሽታ በገዳይነቱ የሚታወቅ በሽታ ነው ።
ይህ በሽታ ህጻናትና በገዳይነት ከሚታወቁት በሽታዎች ውስጥ ከሳንባ ምች ቀጥሎ በሁለተኛነት ደረጃ ላይ ይገኛል ። በኢትዮጵያ ከ250ሺ በላይ የሚበልጡ እድሜያቸው ከ5 አመት በታች የሆኑ ህጻናት በየአመቱ በተቅማጥ በሽታ ይሞታሉ ይህ ማለት ከሚወለዱ 5 ህጻናት መካከል 5ኛ የልደት በአላቸውን ከማክበራቸው በፊት አንዱ በተቅማጥ በሽታ ይሞታል ።
መጸዳጃ ቤትን በአግባቡ በመጠቀም ንጽህናውን የጠበቀ ውሃን በመጠጣትና እጅን በወሳኝ ጊዜያት በመታጠብ በሚሊዮን የሚቆጠሩ ህጻናትን ከሞት መታደግ ይቻላል ።
በአማራ ብሄራዊ ክልል ባህርዳር ከተማ ውስጥ ሰሞኑን በተካሄደው አራተኛው የኢትዮጵያ ሃይጂንና ሳኒቴሽን ፌስቲቫል ላይ የቀረቡ ጥናቶች እንደሚያመላክቱት በኢትዮጵያ የመጸዳጃ ቤት ሽፋኑ 66 በመቶ የደረሰ ቢሆንም አጠቃቀሙ ግን ከ30% በታች መሆኑን የኢትዮጵያ ማእከላዊ ስታትስቲክስ ባለስልጣን የባለፈው አመት ሪፖርት ያስረዳል ። ለ3 ቀናት በተካሄደው በዚህ ፌስቲቫል ላይ አግኝተን ያነጋገርናቸው በፌደራል ጤና ጥበቃ ሚ/ር የውሃ ሳኒቴሽንና ሃይጂን አማካሪው አቶ ጌታቸው በላይነህ እንደገለጹት የመጸዳጃ ቤት በአግባቡ ካለመጠቀም ጋር ተያይዞ የሚከሰቱ የጤና ችግሮች እጅግ አሳሳቢ ደረጃ ላይ ደርሰዋል ህብረተሰቡ በዚህ ጉዳይ ላይ ያለውን ግንዛቤ ለማዳበር ከፍተኛ የቅስቀሳ ስራ መሰራት ይኖርበታል ።
በየሜዳው ላይ መጸዳዳት የሚያስከትለው የጤና ችግርና አስነዋሪነቱን ለህብረተሰቡ ለማስተማር እየተደረጉ ያሉት እንቅስቃሴዎች ከፍተኛ ለውጥ እያስገኙ መሆኑን የጠቆሙት አቶ ጌታቸው ህብረተሰቡ በተለይም በየክልል ከተሞችና በየገጠሩ የሚኖረው ህዝብ ከዚህ ጸያፍ ድርጊት ጋር ስሙ እንዳይነሳ ለማድረግ እያደረገ ያለው ጥረት ሊበረታታ የሚገባው ነው ሲሉም አክለዋል ።
የመጸዳጃ ቤት አገልግሎት እጥረት ጐልቶ በሚታይባቸውና ብዙ ህዝብ ተፋፍጐ በሚኖርባቸው አካባቢዎች የህብረተሰቡ የመጸዳዳት ልማድ ሌላው እጅግ አሳሳቢና ትኩረት የሚሻ ጉዳይ ነው ። ለዚህ ጉዳይ እንደ ማሳያ ይሆን ዘንድ የመርካቶውን ሰባተኛ አካባቢ ልንቃኝ ወደድን ።
እርስ በርሳቸው የተዛዘሉ በሚመስሉት የመርካቶው ሰባተኛ አካባቢ ቤቶች ውስጥ የማይካሄድ የንግድ አይነት የለም ። የአካባቢውን ነዋሪ አቅም ያገናዘቡ ምግቦችና መጠጦች ልብስ ጫማ ጠላና አረቄ ጫትና ሺሻ ወዘተ በስፍራው ለገበያ የማይቀርብ ነገር የለም ። ይህቺን አካባቢ ሙጥኝ ብለው ለአመታት ገላቸውን ለሽያጭ እያቀረቡ ኑሮዋቸውን የሚገፉ ሴተኛ አዳሪዎችም መናኸሪያ ናት የመርካቶዋ ሰባተኛ ።
በጣሊያን ወረራ ዘመን እንደነገሩ እየተውተፈተፉ እንደተሰሩ የሚነገርላቸው ቤቶቿ ጊቢና የመጸዳጃ ቤት የናፈቃቸው ናቸው ። ከንግድ ስፍራነት ተርፈው አሊያም ቀን ቀን የንግድ ምሽት ላይ ደግሞ የመኖሪያ ወይም በተቃራኒው ቀን ቀን የመኖሪያ ምሽት ላይ የንግድ ቤት በመሆን ዘርፈ ብዙ አገልግሎት የሚሰጡት የሰባተኛ ቤቶች ውስጥ መጸዳጃ ቤት ፈልጐ ማግኘት ብርቅ ነው ። በዚህ አካባቢ ማለዳ ላይ እግር ጥልዎት ቢገኙ እርምጃዎ ጥንቃቄ የተሞላበት እንዲሆን ይገደዳሉ ። ሰባተኛ ምሽቱን ሲጸዳዳ ያደረውን ሰገራ በስስ ፌስታል እየቋጠረ ማለዳ ላይ አደባባይ ያውለዋል ።
እርስዎ አገር ሰላም ብለው በለመዱት ሁኔታ ስልክዎን እያወሩ ወይም ከጓደኛዎ ጋር እየተጫወቱ ዘና ብለው ሲሄዱ ምናልባትም እግርዎ ከእነዚህ የአደባባይ ሲሳዮች አንዱን ሊጨፈልቅ ይችላል ። ይህ ክስተት እንደመርካቶ ባሉና ብዙ ህዝብ ተፋፍጐ በሚኖርባቸው አካባቢዎች የተለመደ ጉዳይ ነው ። ይህንን ሂደትም የጤና ባለሙያዎቹ እያሉ ይጠሩታል ። ሂደቱ በአዲስ አበባ በድሬዳዋ በአዳማና በሌሎችም የአገሪቱ ትላልቅ ከተሞች በስፋት የሚታይ መሆኑንም የፌደራል ጤና ጥበቃ ሚኒስቴር የውሃ ሳኒቴሽንና ሃይጂን አማካሪው አቶ ጌታቸው በላይነህ ይናገራሉ ።
የዚህ አገልግሎት ተጠቃሚዎች በአብዛኛው በቀበሌ ቤት ውስጥ የሚኖሩና የኑሮ ደረጃቸውም ዝቅተኛ የሆኑ ሰዎችና ጐዳና ተዳዳሪዎች እንደሆኑ የሚናገሩት አቶ ጌታቸው እነዚህ ዜጐች የመጸዳጃ ቤት በአካባቢያቸው ባለመኖሩና አገልግሎቱን የሚያገኙበት መንገድ ስለሌላቸው በዚህ እጅግ አደገኛ በሆነ መንገድ እንዲጸዳዱ መገደዳቸውን ተናግረዋል ጤና ጥበቃ ሚኒስቴር ችግሩን ለመቅረፍ ከከተማ ልማትና ኮንስትራክሽን ሚ/ር ከውሃና ኢነርጂ ሚ/ር ከውሃና ፍሳሽ ባለስልጣንና ከአካባቢ ጥበቃ ባለስልጣን ጋር በመተባበር የከተማ ሳኒቴሽን አገልግሎት ለመጀመር እንቅስቃሴ ላይ መሆኑን አቶ ጌታቸው ጨምረው ገልጸዋል ።
አካል ጉዳተኞች የመጸዳጃ ቤት አገልግሎት ለማግኘት እንዲችሉ የማድረጉ እንቅስቃሴም ቸል እንዳልተባለ የጠቆሙት አቶ ጌታቸው በት/ቤቶች በአገልግሎት መስጫ ተቋማትና በሆስፒታሎች አካባቢ ያሉ የመጸዳጃ ቤቶች ለአካል ጉዳተኞች ምቹ እንዲሆኑ ለማድረግ እየተሰራ ነው ብለዋል ። የጤና ጥበቃ ሚ/ር ከዩኒሴፍና ከሌሎች አጋር ድርጅቶች ጋር በመሆን በት/ቤቶች ለአካል ጉዳተኞች ምቹ የሆኑ የመጸዳጃ ቤቶች እንዲገነቡ ዲዛይን እያዘጋጁ መሆናቸውንና በቅርቡ ታትሞ ለሁሉም ክልሎች እንደሚሰራጭ ተናግረዋል ። ማንኛውም የአገልግሎት መስጫ ተቋም ግንባታ በሚካሄድበት ወቅት አካል ጉዳተኛውንም ማእከል ያደረገ እንዲሆን ስምምነት ላይ መደረሱንና የአፈጻጸም መመሪያውም እንደሚወጣ አቶ ጌታቸው ጨምረው ገልጸዋል ።
ዋሽ ኢትዮጵያን ጨምሮ ሌሎች አጋር ድርጅቶች በትብብር ባዘጋጁት በዚህ ፌስቲቫል ላይ አካባቢያቸውን በንጽህና በመጠበቅና ህብረተሰቡ የመጸዳጃ ቤት አጠቃቀም ልምዱን እንዲያሳድግ በማስተማሩ ረገድ ከፍተኛ እንቅስቃሴ አድርገዋል የተባሉ የክልል መረጃዎችና የጤና ኤክስቴንሽን ባለሙያዎች ተሸልመዋል ።


