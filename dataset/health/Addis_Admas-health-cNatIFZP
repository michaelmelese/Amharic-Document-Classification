ሳውና ባዝ እና የጤና ፋይዳዎቹ ።
ቀደም ባሉት አመታት እንደቅንጦት ይታይ የነበረውና ለሰርግና ለአንዳንድ ፕሮግራሞች ብቻ ጥቂት ሰዎች ይጠቀሙበት የነበረው ሳውና ባዝ ዛሬ የበርካታ የከተማችን ሴቶችና ወንዶች ራሳቸውን ለማስዋብና ቆዳቸውን ለመንከባከብ እየተጠቀሙበት ይገኛል ። በእርግጥ ሳውና ባዝ በአንዳንድ የአገሪቱ ክልሎች ለሚኖሩ ህዝቦች የተለመደና ለአመታት ሲገለገሉ የኖሩበት የተፈጥሮ የህክምና ዘዴ ነው ። ሆኖም ግን በከተማ ውስጥ በሚኖሩ ሰዎች ዘንድ ከውበት መጠበቂያነት የዘለለ አገልግሎት እንዳለው እምብዛም ሳይታወቅ ቆይቷል ።
ሳውና ባዝ በቆዳችን ላይ ያሉትን ቀዳዳዎች ክፍተት ስለሚጨምር ከሰውነታችን በሚወጣው ላብ አማካኝነት መርዛማ ንጥረ ነገሮችንና ሌሎች ቆሻሻዎች ከደማችን ውስጥ እንዲወገዱ ያደርጋል ።
በዚህ መንገድ አላስፈላጊ ነገሮች የተወገዱለት የሰውነታችን ቆዳ ንጹህና ጤናማ በመሆን ለተመልካችም የሚያስደስት ገጽታን እንድንጐናጸፍ ያደርገናል ። የቆዳ መድረቅና ማሳከክ የቆዳ ቁጣ ለመሳሰሉ ችግሮችም ሳውና ባዝ ፍቱን መፍትሄ ነው ። የሳውና ባዝ ሌላው ጠቀሜታ ደግሞ ጡንቻዎችን ዘና በማድረግ በመገጣጠሚያ ላይ የሚከሰቱ ችግሮችን ማስወገድ ነው ። የጡንቻ መሸማቀቅ የመገጣጠሚያ ህመም ሪህና የመሳሰሉ በሽታዎች ከእንፋሎት ውሃው በሚገኘው ሙቀት የህመም ስሜታቸውን ማስታገስና ህመምተኛው እፎይታን ሊያገኝ ይችላል ።
ሳውና ባዝ አካልና አእምሮንም ዘና በማድረግ ውጥረትን የማርገብ ተግባርም አለው ። መረጃዎች እንደሚጠቁሙት ከእንቅልፍ ማጣት ጋር የተያያዙ ችግሮች ያሉበት ሰው ሳውና ቢጠቀም ችግሩ ሊቃለልለት ይችላል ።
ለመታፈን ችግር ለጉሮሮ ህመም ለጉንፋንና ለብሮንካይትስ ሳውና ባዝ ውስጥ የገባ ሰው የሙቀት መጠኑ በመጨመር 39 ድግሪ ሴንቲግሬድ ድረስ ከፍ ሊል እንደሚችል የሚጠቁመው መረጃ ይህ የሰውነት ሙቀት መጨመር በቆዳ አካባቢ ከፍተኛ የደም ዝውውር እንዲኖር ማድረጉንና የላብ መጠንን በመጨመር አላስፈላጊ ነገሮችን ከሰውነታችን ውስጥ የማስወገድ ስራው እንዲጨምር እንደሚያደርግ ይገልጻል ። እነዚህን አላስፈላጊ ነገሮች ለማስወገድም ሰውነታችን ሃይል መጠቀም ይኖርበታል ። ይህንን ሃይል ለማግኘት ደግሞ በሰውነታችን ውስጥ የተከማቸው ስብ ይቀጣጠላል ። በዚህም ከባድ ስራን ወይም የአካል ብቃት እንቅስቃሴን ከማድረግ ጋር ተመጣጣኝነት ያለው ስብ ከሰውነታችን ውስጥ እንዲወገድ ያደርጋል ።
ይህንንም ተከትሎ የሰውነታችን ክብደት እየቀነሰ ይሄዳል ማለት ነው ። ከ15-20 ደቂቃ ሳውና ባዝ መውሰድ ከአንድ እስከ ሁለት ሰአት ጠንካራ እርምጃ ወይም የአንድ ሰአት የአካል ብቃት እንቅስቃሴ ከማድረግ ጋር ይስተካከላል ።
ዘርፈ ብዙ ጠቀሜታ እንዳለው የሚነገርለትን ሳውና ባዝ ከጤና አያ መውሰድ የማይገባቸው ሰዎች እንዳሉ ጥናቶች ይጠቁማሉ ።
እርጉዞች የልብ ህሙማኖችና ከፍተኛ የደም ግፊት ያለባቸው ሰዎች ሳውና ባዝ ችግር ሊያስከትልባቸው ይችላል ። አብዛኛዎቻችን ለውበታችን የምንጠቀምበት ሳውና ባዝ እነዚህ ሁሉ ጠቀሜታዎች አሉት ።
በከተማችን በቁጥር በርከት ያሉ የሳውና ባዝና የእስቲም አገልገሎት የሚሰጡ ቤቶች ያሉ ሲሆን የአገልግሎት ዋጋቸውም እንደ ቤቶቹ ጥራትና እንደ አካባቢያቸው ይለያያል ። አብዛኛዎቹ የሳውና ባዝ ቤቶች በቦሌ በሃያ ሁለት አካባቢ ቴሌ መድሃኒያለም ሲኤምሲ መገናኛና ሳር ቤት አካባቢ ይገኛሉ ። የፍልውሃዎች ድርጅትም በአዲስ አበባ ከተማ ብቸኛው ተፈጥሮአዊ የሳውና ባዝ አገልግሎት የሚሰጥ ሲሆን በአሁኑ ወቅት ለአንደኛ ማእረግ 47 ብር ለሁለተኛ ማእረግ 41 ብር እያስከፈለ አገልግሎት ይሰጣል ። የተለያዩ የግል ሳውና ባዞች ደግሞ ደንበኞቻቸው ለሁለት ሰአታት በ75 ብር ክፍያ አገልግሎት እንዲያገኙ ያደርጋሉ ። ዳጊ አለም ፊትነስ ዴይስፓ ሮዝ ዮሊ ወዘተ የሳውና ባዝ አገልግሎት ከሚሰጡ የከተማችን የውበት ሳሎኖችና ጂምናዚየሞች መካከል ተጠቃሾች ናቸው ።


