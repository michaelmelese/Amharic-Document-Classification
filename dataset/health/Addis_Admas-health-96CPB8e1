የወተትን የአፍላቶክሲን ይዘት ለማወቅ የሚያስችል ምርመራ ተጀመረ ።
በወተት ውስጥ የሚኘውን የአፍላቶክሲን ኤም 1 ይዘት ለማወቅ የሚያስችል ምርመራ መጀመሩን ብሌስ አግሮ ፉድ ላብራቶሪ አስታወቀ ።
በከብቶች መኖ ላይ የሚገኘውንና ከብቶች ከተመገቡት በኋላ በሚሰጡት የወተት ምርት ላይ አይነቱን ቀይሮ የአፍላቶክሲን ኤም 1 የሚሆነውን እንዲሁም ካንሰር የማምጣት አቅም አለው የተባለውን መርዛማ ንጥረ ነገር ይዘት ለማወቅ የሚያስችል የላብራቶሪ ፍተሻ መጀመሩን የገለጸው ድርጅቱ ይህም ወተት አምራች ገበሬው በቅርቡ በተፈጠረው የመረጃ መዛባት ሳቢያ ያጣውን የገበያ እድል መልሶ ለማግኘት ያስችለዋል ብሏል ።
ምርመራው ሸማቹ ማህበረሰብ ደረጃውን የጠበቀ የወተት ምርት ለማግኘት የሚያስችለው እንደሆነም ተጠቁሟል ። የላብራቶሪ ፍተሻው የተጀመረው በአገሪቱ ውስጥ ያሉ የወተት አቀናባሪዎች በጠየቁት መሰረት መሆኑን የጠቆመው ድርጅቱ ቀደም ሲል የላብራቶሪ ፍተሻው የሚከናወነው ወደተለያዩ የአፍሪካና የአውሮፓ አገራት በመላክ እንደነበር አስታውሶ አዲሱ አሰራር ይህንን ለማስቀረት ያስችላል ብሏል ።


