የህይወት ክህሎት ስልጠና እየተሰጠ ነው ።
ቅን ጤናማና የበለጸገ ትውልድን ማፍራት አላማው ያደረገውና በ2024 ኢትዮጵያን በአለም ቁጥር አንድ አገር ማድረግ የሚል ራእይን ይዞ የሚንቀሳቀሰው ቅን ቡድን በየሳምንቱ የህይወት ክህሎት ስልጠናን በመስጠት ላይ ነው ።
ከቡድኑ መስራችና መሪ አባላት መካከል አንዱ የሆነው አቶ ሲሳይ ምህረት ለአዲስ አድማስ እንደተናገረው ቡድኑ የወጣቱን አእምሮ በመለወጥ ለእድገትና ለተሻለ ህይወት ማነሳሳት ላይ ትኩረት አድርጐ ይሰራል ። አላማችን ቅን ጤናማና የበለጸገ ትውልድ በማፍራት ኢትዮጵያን በ2024 ቁጥር አንድ አገር ማድረግ ነው ። አገር የምትለወጠው ደግሞ አመለካከት ሲለወጥ ነው ያሉት አቶ ሲሳይ ቡድኑ ትኩረት አድርጐ የሚሰራው በጭንቅላት ልማት ላይ መሆኑንና ብቁ በሆኑ አሰልጣኞች በየሳምንቱ የህይወት ክህሎት ስልጠናው በአለም ሲኒማ እንደሚሰጥ ተናግረዋል ።
የቡድኑ አባላት በሙሉ ቡድኑን በነጻ ለማገልገልና ለቡድኑ አላማ ተግባራዊነት ለመስራት በፈቃደኝነት የገቡ መሆናቸውን የጠቆሙት አቶ ሲሳይ ሁሉም የቡድኑ አባላት የየራሳቸው ገቢ ያላቸውና ቡድኑን በነጻ ለማገልገል ራሳቸውን የሰጡ ሰዎች መሆናቸውን ተናግረዋል ። በቡድኑ ውስጥ አሰልጣኝ ለመሆን ከሚያስፈልጉ መስፈርቶች መካከል አንዱና ዋንኛው ግለሰቡ ራሱ አርሃያ ለመሆን በሚያስችል ደረጃ መለወጥና ወርሃዊ ገቢው ከ50ሺህ ብር በላይ መሆን እንደሚገባውም አቶ ሲሳይ ተናግረዋል ።
ከማንኛውም ፖለቲካ ሃይማኖትና ብሄር ነጻ ሆኖ የሚንቀሳቀሰው ይኸው ቡድን ላለፉት አንድ አመት ከስምንት ወራት በአለም ሲኒማ በየሳምንቱ ስልጠናን የሚሰጥ ሲሆን እስከአሁን 18ሺህ ለሚሆኑ ሰዎች የህይወት ክህሎት ስልጠናዎችን መስጠቱን አቶ ሲሳይ ተናግረዋል ። በድሬዳዋ መቀሌና አዳማ ላይ ተመሳሳይ ስልጠናዎች በቡድኑ እየተሰጡ ሲሆን ስልጠናውን በክልሎች ሁሉ ለማስፋፋት በእንቅስቃሴ ላይ መሆናቸውንና በቅርቡም የቴሌቭዥን ፕሮግራም ለመጀመር ዝግጅት በማደረግ ላይ መሆናቸውን አቶ ሲሳይ ተናግረዋል ።


