ሲያጌጡ ብርሃንዎን እንዳያጡ !
ያለሃኪም ትእዛዝ የሚደረጉ መነጽሮች ለአይነስውርነት ሊያጋልጡ ይችላሉ ።

ፒያሳ ነኝ ። ሲኒማ ኢትዮጵያ ፊት ለፊት ቼንትሮ ካፌ ጀርባ ከሚገኘው የደራ የመነጽር ገበያ ውስጥ ። እዚህ መነጽር ለመግዛት ከየስፍራው የሚመጡ በርካታ ወንድና ሴት ወጣቶችን ማግኘት ይቻላል ። ቦታው ሁሉም እንደየምርጫውና እንደየአቅሙ የሚፈልገውን ማግኘት የሚችልበት ስፍራም ነው ። ሸማቹ አይኑ የገባችውን መነጽር ያስወርድና አይኑ ላይ ስክት አድርጐ በትንሿ ክብ መስታወት አየት አየት ያደርግና ከሻጩ ጋር ዋጋ ይደራደራል ። በዋጋ ድርድሩ ከተስማሙ ዋጋዋን ከፍሎ መነጽሯን ይዞ ይሄዳል ። የንባብ የጸሀይ የዝነጣ የዋና እና የልጆች እየተባሉ የሚለዩ የመነጽር አይነቶች በብዛትና በአይነት ለሽያጭ ከሚቀርቡባቸው የከተማዋ የንግድ ቦታዎች የፒያሳው የመነጽር ገበያ ዋንኛው ነው ። ከ70 ብር ጀምሮ እስከ ስድስትና ሰባት ሺህ ብር ዋጋ የወጣላቸው መነጽሮች ለገበያ የሚቀርቡበት ስፍራም ነው ። ያለ ሃኪም ትእዛዝ በግምትና በውበታቸው ብቻ እየተገዙ በጥቅም ላይ የሚውሉት እነዚህ የአይን መነጽሮች ግን ለከፋ የጤና ችግር ሊዳርጉና ለአይነስውርነትም ባለሙያዎች ይናገራሉ ።
ለመሆኑ መነጽር ማድረግ የሚያስፈልገን መቼ ነው ? ምን አይነት መነጽርስ ነው የምናደርገው ? ለአቧራና ለጸሀይ መከላከያ እየተባሉ ያለ ሃኪም ትእዛዝ ከየገበያውና ከየሱቁ እየተገዙ ጥቅም ላይ የሚውሉት መነጽሮች የሚያስከትሉት የጤና ችግር ምንድነው ? አንድ ሰው የእይታ ችግር ገጥሞታል የምንለው መቼ ነው ? በርቀት ወይም በቅርበት የማየት ችግር ስንልስ ምን ማለታችን ነው ?
በአለም ጤና ድርጅት መመዘኛ መሰረት አንድ ሰው በሁለቱም አይኖቹ ከሶስት ሜትር ርቀት ላይ ጣት መቁጠር ካልቻለ አይነስውር ነው ። በአለማችን 2.3 ቢሊዮን የሚሆኑ ህዝቦች ከእይታ መድከም ጋር የተያያዘ ችግር እንዳለባቸውና ከዚህም ከፍተኛውን ቁጥር የያዙት የእስያ አገራት ህዝቦች መሆናቸውን ይኸው የአለም ጤና ድርጅት መረጃ ይፋ አድርጓል ። ከጥቁር ህዝቦች ይልቅ ነጮቹ በጾታ ደግሞ ከወንዶች ይልቅ ሴቶቹ በርቀት ለማየት ችግር የተጋለጡ መሆናቸውንም መረጃው ጨምሮ ገልጿል ።
ከአመታት በፊት እዚሁ አገራችን በአስራ አንዱም ክልሎች የተደረገ ጥናትን ዋቢ አድርጐ የኢትዮጵያ ጤና ልማት መጽሄት እንደዘገበው ከአጠቃላዩ የአገሪቱ ህዝብ 3.7% የሚሆነው የእይታ ችግር ያለበት ሲሆን 1.6% የሚሆነው ደግሞ አይነ ስውር ነው ። አራት ሚሊዮን የሚጠጉ የአገሪቱ ህዝቦች እይታቸው ከጊዜ ወደ ጊዜ እየቀነሰ በመሄድ ላይ ነው ። ይህ ቁጥር በኢንፌክሽንና በድንገተኛ አደጋዎች ሳቢያ አይናቸው የታወረን ሰዎች አይጨምርም ። ጥናቱ አክሎ ይፋ ባደረገው መረጃ መሰረትም ከአይነስውራኑ መካከል 50 በመቶ የሚደርሱት እይታቸውን ያጡት በአይን ሞራ ግርዶሽ ሳቢያ ሲሆን 19 በመቶ የሚሆኑት ደግሞ ከትራኮማ ጋር ተያይዞ በሚከሰት የአይን ጠባሳ ምክንያት 11 በመቶ የሚሆኑት ከመነጽር ጋር በተያያዘ በሚከሰቱ ችግሮች እንዲሁም 6 በመቶ የሚሆኑት በግላኮማ ሳቢያ የአይን ብርሃናቸውን ያጡ ናቸው ።
ከመነጽር ጋር በተያያዘ የእይታ ችግር ከገጠማቸው ሰዎች መካከል አብዛኛዎቹ ያለሃኪም ትእዛዝ ከየገበያው እየገዙ በሚጠቀሟቸውና ልካቸው ባልሆነ የአይን መነጽር ሳቢያ ጉዳት የደረሰባቸውና የቅርበት ወይም የርቀት መነጽር የሚያስፈልጋቸው ሆነው ይህንን ሳያደርጉ ቀርተው አይናቸው የሰነፈባቸው ሰዎች ናቸው ።
የአይን እይታ መድከም በዘር የመተላለፍ እድል ያለው ሲሆን በተለይም በርቀት የማየት ችግር ግላኮማና የአይን መንሸዋረር በዘር የመተላለፍ እድላቸው ከፍተኛ ነው ። በአገራችን ለቅድመ ጥንቃቄ የሚደረጉ የህክምና ምርመራዎች አለመኖራቸው በርካታ በቀላል ህክምና ሊድኑ የሚችሉ የአይን ጤና ችግሮች ወደተባባሰ ደረጃ እንዲደርሱ በማድረግ አይነስውርነት እያስከተሉ መሆናቸውን የጤና ባለሙያው ይገልጻሉ ። ዶ/ር ሻረው መንግስቱ ይህንኑ ጉዳይ አስመልክተው ሲናገሩ በአገራችን ካሉና እይታቸው እየቀነሰ ከመጣ ሰዎች መካከል አብዛኛዎቹ ችግሩ እንዳለባቸው እንን አያውቁም ። የአይን ምርመራና ህክምና ማድረግ በሚገባቸው ወቅት ባለማድረጋቸው ሳቢያም የእይታ አቅማቸው ከጊዜ ወደ ጊዜ እየቀነሰ በመሄድ ለአይነስውርነት ያጋልጣቸዋል ። የአይን እይታ መድከም ከተለያዩ በሽታዎች ሌላ በእድሜ ምክንያትም ሊከሰት ይችላል ። በአብዛኛው እድሜያቸው አርባ አመት የሆናቸው ሰዎች በቅርብ የማየት ችግር የሚያጋጥማቸው ሲሆን ማንኛውም እድሜው ከ40 አመት በላይ የሆነ ጤናማ ሰው በሃኪም ተመርምሮ የሚታዘዝለትን መነጽር ማድረግ ይኖርበታል ብለዋል ።
መነጽር ማድረግ አይንን የበለጠ ያደክመዋል የሚለው አጉል አስተሳሰብ መሰረተቢስ የሆነና በሳይንስ ያልተደገፈ ነው ያሉት ዶክተሩ ይልቁኑም መነጽር ማድረጉ የአይን እይታ ችግሩ እንዲስተካከል የሚረዳ ከመሆኑም በላይ ያለመነጽር በሚነበብበት ወቅት የሚከሰተውን የአይን ውጥረትና የራስ ምታት ችግር ለማስቀረት በእጅጉ ጠቃሚ ነው ብለዋል ።
በአብዛኛው ከእድሜ ጋር በተያያዘና ከሃኪም ትእዛዝ ውጪ በሚደረጉ መነጽሮች ሳቢያ የሚከሰቱት የእይታ ችግሮች በሁለት እንደሚከፈሉ የገለጹት ባለሙያው እነዚህም ማዮፒያ በቅርብ ያለን ነገር ለማየት አለመቻል እንደሆኑ ጠቁመዋል ።
ማዮፒያ ከሚባለው ምስል ፈጣሪ የአይን ክፍል ላይ ከማረፍ ይልቅ ከሬቲናው ፊትለፊት በሚያርፍበት ወቅት ነው ። ይህ የእይታ ችግር ከቤተሰብ በዘር ሊወረስ የሚችል ሲሆን የደበዘዘ እይታ ባላቸው ነገሮች ውስጥ ረዘም ላለ ጊዜ መቆየት ለችግሩ መከሰት መንስኤ ሊሆን ይችላል ።
ሃይፐርአፒያ የሚባለው የእይታ ችግር ደግሞ በቅርብ ያሉ ነገሮችን በቀላሉ ለመለየት አለመቻል ሲሆን ይህም አነስተኛ መጠን ያላቸውን ጽሁፎች ለማንበብ አለመቻልን የሚያካትት ነው ። ይህ ችግር የሚከሰተው ብርሃን አይን ላይ አርፎ ምስል የሚፈጥረው ከሬቲና ላይ ሳይሆን ከጀርባው ነው ። ይህ ችግር በሚያጋጥም ጊዜ ህመምተኛው የተለያዩ ምልክቶችን ሊያሳይ ይችላል ።
የአይን ጡንቻዎች መድከምና ራስ ምታት በተደጋጋሚ ሲከሰት ይህ ችግር እየተባባሰ መሆኑን ጠቋሚ ነው ። እነዚህ ችግሮች በሚያጋጥሙ ጊዜም የአይን ሃኪም ዘንድ በመሄድ ችግሩ ሳይባባስ በቀላሉ መፍትሄ ለማግኘት እንደሚቻልም ዶክተር ሻረው ተናግረዋል ። ለአይን እይታ መድከም ችግሮች ከሚሰጡ ህክምናዎች መካከል መነጽር ኮንታክት ሌንስና የቀዶ ጥገና ህክምናዎች ዋንኞቹ መሆናቸውን የሚገልጹት ዶክተሩ በአይን ሃኪም በሚደረጉ ምርመራዎች የሚታዘዙ መነጽሮች የእይታ አቅምን ከማሳደጋቸውም በላይ ህመምተኛው ለአይን ጡንቻዎች ውጥረትና ለራስምታት እንዳይጋለጥ ያደርጉታል ። ከዚህ በተጨማሪ የአይን እይታ አቅም እየሰነፈና እየደከመ እንዳይሄድ እንደሚያደርጉት ይገልጻሉ ። ያለ ምርመራና ያለ ሃኪም ትእዛዝ የሚደረጉ የማንበቢያም ሆነ የጸሀይ መነጽሮች ከጥቅማቸው ይልቅ ጉዳታቸው እጅግ ያመዝናል ብለዋል ። ሌላው ለአይን እይታ መድከም የሚደረገው ህክምና ኮንታክት ሌንስ የተባለው ነው ። ይህ ህክምና በተለያዩ ምክንያቶች መነጽር ለማድረግ የማይፈልጉ ወይም የማይችሉ የሚደረግ ህክምና ሲሆን ህክምናው ለየት ያለ ጥንቃቄና የእለት ተእለት ክትትልን የሚፈልግ ነው ። በአይን ውስጥ እንዲገባ የሚደረገው ሌንስ በመኝታ ሰአት እያወጡ አጽድቶ መመለስ የሚቻል ሲሆን በዚህ የማውጣትና የማስገባት ሂደት ውስጥ ህመምተኛው ከፍተኛ ጥንቃቄ ካላደረገ በቀላሉ ባክቴሪያዎች ወደ አይኑ ውስጥ እንዲገቡና ኢንፌክሽን እንዲፈጥሩ ሊያደርጋቸው ይችላል ። ሶስተኛውና ሌላው የህክምና ዘዴ የቀዶ ጥገና ህክምና ሲሆን ይህም በኮርኒያ ላይ የሚደረግ የቀዶ ህክምና ነው ። ህክምናው ከፍተኛ የገንዘብ ወጪና ልዩ ባለሙያን የሚጠይቅ የህክምና አይነት እንደሆነ ዶክተር ሻረው አስገንዝበዋል ።
በተለምዶ ካሮት መብላት ለአይን ጥራት እየተባለ ስለሚነገረው ብሂል ዶክተሩ ሲናገሩ ካሮት በተፈጥሮው በውስጡ በርከት ያለ የቫይታሚን ኤ ንጥረ ነገሮችን የያዘ ነው ። ይህም በቫይታሚን ኤ እጥረት ምክንያት የሚከሰተውን ዳፍንት እየተባለ የሚጠራውን የአይን በሽታ ለመከላከል ያስችላል ። ከዚህ በተጨማሪ የብርሃን መቀበያ እየተባለ የሚጠራውና ለእይታ ችግር መከሰት ትልቅ አስተዋጽኦ የሚያደርገው የአይናችን ክፍል በአግባቡ ስራውን እንዲያከናውን ያደርገዋል ።
በአጠቃላይ የአይናችንን ጤና ለመጠበቅ በጊዜውና በአግባቡ ምርመራ ማድረግ በየገበያውና በየሱቁ ያለሃኪም ትእዛዝ እየገዛን ከምናደርጋቸው መነጽሮች መቆጠብና በሃኪም የታዘዘን መነጽር በአግባቡ ማድረግ ይኖርብናል ። ማንኛውም እድሜው ከ40 አመት በላይ የሆነው ሰው የሃኪም ምርመራ በማድረግ የሚታዘዝለትን መነጽር ማድረግ ይገባዋል ። መነጽር አለማድረግ ከእድሜ ጋር በተያያዘ የሚከሰተውን የአይን እይታ መስነፍ ያባብሰዋል እንጂ አያስቀረውም ። ሲሉም ዶክተሩ አስገንዝበዋል ።


