የጨጓራ በሽታ የታዳጊ አገር ህዝቦች ችግር ።
ለህክምና ያልሄደችበት ሆስፒታል ያልረገጠችው የሃኪም ደጅ የለም ። ጨጓራ የአንጀት ቁስለት የምግብ መመረዝ ለበሽታዎቹ ከሃኪሞች የተሰጡ ስያሜዎች ናቸው ። ከየሄደችባቸው የህክምና ቦታዎች የሚታዘዙ መድሃኒቶችን ቤተሰቦቿ ገዝተው ለማቅረብ ባይሰንፉም ለእሷ ግን ውጤት አላመጡላትም ። እለት ከእለት የበላችው አልረጋ እያላት ክፉኛ ተቸግራለች ።
በዩኒቨርሳል ክሊኒክ ያገኘኋት ወጣት በቅርቡ ወደ አገር ውስጥ ገብቶ አገልግሎት መስጠት በጀመረው የጨጓራ ህመም መመርመሪያ መሳሪያ ለመታየትና ከደዌዋ ለመዳን በመጓጓት ነው ወደ ክሊኒኩ የመጣችው ። በአንድ የግል ድርጅት ውስጥ በጸሀፊነት ተቀጥራ የምትሰራው የ24 አመቷ ወጣት አልፎ አልፎ ጨጓራዬን ያመኛል ከማለቷ በስተቀር የከፋ ህመም እንደሌላት ያጫወቱኝ እናቷ የሁዳዴ ጾም ከገባ ወዲህ ግን ህመሙ እየበረታባትና እለት ተእለት እያሰቃያት እንደሆነ ነግረውኛል ። በየጊዜው ህክምና የሚያደርጉላት ሃኪሞች የአመጋገብ ስርአቷን እንድታስተካክልና በሰአቱ እንድትመገብ ቢነግሯትም በጄ አላለችም ይላሉ እናቷ ።
በስራዋ ምክንያት ቤተክርስቲያን ሄዳ ማስቀደስ ባትችልም ምግብ የምትበላው ግን ከቀኑ ዘጠኝ ሰአት ላይ እንደሆነ ይናገራሉ የህመሙ መባባስ ሰበቡ የአመጋገቡ ስርአቷ መዛባት ሊሆን እንደሚችል በመጠርጠር ።
የውስጥ ደዌ ስፔሻሊስትና በዩኒቨርሳል ከፍተኛ ክሊኒክ ቴዎድሮስ ቅርንጫፍ ሜዲካል ዳይሬክተርና ሀኪም የሆኑት ዶ/ር ምክሩ ታረቀኝ ስለ ጨጓራ በሽታ ምንነት መንስኤዎችና ህክምናው እንዲነግሩኝ ጠየቸው ።
ኤች ካይሎር ወይም ኤሌክትሮፖክትራ ካይሎር የተባለው ባክቴሪያ ለጨጓራ በሽታ መንስኤ ሲሆን ባክቴርያው በታዳጊ አገር በሚኖሩ ህዝቦች ላይ ከፍተኛ ስርጭት እንዳለው ዶ/ር ምክሩ ይናገራሉ ። የታዳጊ አገር ህዝቦች የአኗኗር ሁኔታና የንጽህና ጉድለት ባክቴሪያው ከፍተኛ ስርጭት እንዲኖረው ማድረጉን የጠቆሙት ሃኪሙ የባክቴሪያው ስርጭት በአደጉ አገሮች እየቀነሰ መምጣቱን ገልጸው በታዳጊ አገሮች ላይ ግን አሁንም ከፍተኛ መሆኑንና ዘጠና በመቶዎቹ የታዳጊ አገር ህዝቦች የዚህ ባክቴሪያ ተሸካሚ እንደሆኑ ተናግረዋል ።
ሁለተኛው የጨጓራ በሽታ መንስኤ ከአሲድ መጨመር ጋር ተያይዞ የሚመጣ ችግር ሲሆን ይሄውም ከተለያዩ መድሃኒቶች በተለይም ለህመም ማስታገሻ እየተባሉ በሚወሰዱ መድሃኒቶች ምክንያት የሚመጣው የጨጓራ ቁስለት እንደሆነ ይገልጻሉ ። ጨጓራችን ለሚያከናውነው ምግብ የመፍጨት ሂደት አስፈላጊ የሆኑ ተፈጥሮአዊ የአሲድ መጠን በተለያዩ ሁኔታዎች ሊጨምር ይችላል ። ለምሳሌ በተለያዩ ሆርሞናል ችግሮች ልዩ ልዩ ከፍተኛ በሽታዎች የሚፈጥሩት ጫናዎች ለአሲድ መብዛት አስተዋጽኦ ሊያደርጉ ይችላሉ ። ከአልኮል መጠጣትና ከሲጋራ ማጤስ ጋር ተያይዞ የሚመጡ ችግሮችም ለጨጓራ ቁስለት ሊዳርጉ ይችላሉ ።
የጨጓራ ቁስለት በአብዛኛው እድሜያችን ከፍ እያለ ሲሄድ እየጨመረ የሚሄድ ችግር ነው ። በሽታው እንደየደረጃው ለተለያዩ የጤና ጠንቆች የሚዳርግ ሲሆን አልሰር የሚባለው ደረጃ ላይ ሲደርስ የጨጓራ ግድግዳ ሊደማ ይችላል ። ይህ ደግም አጣዳፊ ሞትን ሊያስከትል እንደሚችል የህክምና ባለሙያው ይናገራሉ ። የጨጓራ ግድግዳ ሙሉ በሙሉ ሊበሳ እንደሚችል የሚናገሩት ዶ/ሩ ይህም የተለያዩ ኬሚካሎች ወደ ነጻው የሆዳችን ክፍል እንዲገቡ በማድረግ ለኢንፌክሽንና ፔሪቶራይትስ ለሚባለው ለሞት የሚዳርግ የበሽታ አይነት ሊያጋልጥ ይችላል ። አንዳንድ ጊዜም የጨጓራ ጠባሳ በመፍጠር ከጨጓራ ወደ አንጀት የሚያስተላልፈው ቱቦ እንዲዘጋ ስለሚያደርግ የምንመገበው ምግብ እንዳያልፍና የተለያዩ ንጥረ ነገሮች ለሰውነታችን እንዳይደርሱ በማገድ ለንጥረ ነገር እጥረት በሽታዎች እንድንጋለጥ ያደርገናል በማለት አብራርተዋል ።
አንዳንድ የጨጓራ አልሰሮች የካንሰር ባህርይ ይኖራቸውና ካንሰር ሆነው ለሞት ሊዳርጉን ይችላሉ ብለዋል ባለሙያው ።
የጨጓራ በሽታ የህመም ስሜት ወጥ የሆነና በሁሉም ህሙማን ላይ የሚከሰት ስሜት እንዳልሆነ የሚናገሩት ዶ/ሩ ለአንዱ የጨጓራ በሽታ ታማሚ የማይስማማው የምግብ አይነት ለሌላው ሲስማማው በአንድ ወቅት የተስማማው የምግብ አይነት ለዚያው ታማሚ በሌላ ጊዜ ላይስማማው ይችላል በማለት የምግብ አይነት ለበሽታው መባባስ ምክንያት ሊሆን ይችላል የሚል ድምዳሜ ላይ መድረስ አለመቻሉን ተናግረዋል ። በአጠቃላይ ሲታይ ግን ቅመም ቅባትና በርበሬ የበዛባቸው ምግቦች የጨጓራ በሽታን ሊያባብሱ እንደሚችሉ ጥናቶች ማረጋገጣቸውን ጠቁመዋል ።
ሁለት አይነት የጨጓራ አልሰር ችግሮች መኖራቸውን የጠቆሙት ዶ/ር ምክሩ እነዚህም ጋስትሪክ አልሰርና ዲኦዲን አልሰር እንደሚባሉና ጋስትሪክ አልሰር ምግብ በሚመገቡበት ጊዜ የህመም ስሜቱ የመቀስቀስ ባህርይ ሲኖረው ዲአዲን አልሰር የሚባለው ደግሞ ምግብ ሲመገቡ የህመም ስሜቱ እንደሚጠፋና ለህመምተኛው እረፍት እንደሚሰጠው ይገልጻሉ ።
የጨጓራ በሽታ በርካታ ሰዎችን የሚያጠቃ በሽታ ቢሆንም በህክምና መፍትሄ እንዳለውና ተስፋ ሳይቆርጡ ክትትል ካደረጉ ሙሉ በሙሉ ከህመሙ ሊፈወሱ እንደሚችሉም ዶክተሩ ይናገራሉ ። ቀደም ሲል የበሽታውን መንስኤ ለማወቅ የተለያዩ የምርመራ ዘዴዎችን ይጠቀሙ እንደነበረ የተናገሩት ዶክተሩ የደም ምርመራ ኢንዶስኮፒና የሰገራ ምርመራ እንደሚገኙበት ገልጸዋል ። እነዚህ የምርመራ ዘዴዎች የጨጓራ በሽታ አምጪ ባክቴሪያው መኖር አለመኖሩን ከመጠቆም የዘለለ ጥቅም የሌላቸው ከመሆኑም በላይ በሽታው ከጠፋም በኋላ አለ የሚለውን አመላካች ነገር በማሳየት ህመምተኛውን ለአስፈላጊ ወጪና ለመድሃኒት ተጋላጭነት እንደሚዳርገው ይናገራሉ ። አሁን ግን ይህንን የሚያስቀር አዲስ ቴክኖሎጂ ወደ አገራችን ገብቷል ። በዚህ አዲስ ቴክኖሎጂ አማካኝነትም ህክምናውን ለህሙማን በመስጠት ላይ እንደሆኑ ባለሙያው ተናግረዋል ።
ችግርን ማወቅ የመፍትሄ ግማሽ አካል ነው እንደሚባለው አዲሱ የምርመራ ቴክኖሎጂ ለበሽታው አምጪ ባክቴሪያ ከፍተኛ የሆነ እና እንዳለው ተገልጿል ።
በዚህም ቀደም ሲል ከነበሩት የምርመራ ዘዴዎች የተሻለና ወደ መቶ ፐርሰንት ሊጠጋ የሚችል አስተማማኝነት ያለው የምርመራ አይነት እንደሆነም ዶክተሩ ይናገራሉ ።
በአደጉት አገራት ቴክኖሎጂውን ላለፉት ሰባትና ስምንት አመታት ሲጠቀሙበት የነበረ ሲሆን ባለፈው ወር መጨረሻ አካባቢ ወደ አገራችን ገብቶ ህክምናው በመሰጠት ላይ መሆኑን ባለሙያው አክለው ተናግረዋል ።
ዩሪያ ፕሬስ ቴስት በትንፋሽ የመመርመሪያ መሳሪያ ምርመራ ከመካሄዱ በፊት ህመምተኛው አሲድ ቀናሽ ከሆኑ መድሃኒቶች ቢያንስ ለሁለት ሳምንት ለኢንፌክሽን ከሚወሰዱ አንቲባዮቲክ መድሃኒቶች ቢያንስ ለአንድ ወር መታቀብ እንደሚገባውና በምርመራው እለትም ምግብ ሳይመገብ ወደ ክሊኒኩ በመሄድ ህክምናውን ለማግኘት እንደሚችል ዶክተር ምክሩ ተናግረዋል ።
ለዚህ ምርመራም 490 ብር እንደሚከፈልና እስከ አሁን ድረስ ከ150-200 የሚደርሱ ሰዎች የህክምናው ተጠቃሚ መሆን እንደቻሉ ገልጸውልናል ።


