ጾምና የጨጓራ ህመም ።
ጾም ሁሉንም አይነት የጨጓራ ህመሞች ለማባባስ ይችላል ? ለጨጓራ ህመምስ መንስኤ ሊሆን ይችላል ? ለሚሉ ጥያቄዎች ምላሽ መስጠት ፈለግንና መረጃዎችን ማገላበጥ ጀመርን ። በጨጓራ ህመም ዙሪያ ከተደረጉ ጥናቶች ያገኘናቸውን መረጃዎችንና የጤና ባለሙያዎች ስለ ጉዳዩ ያሉትን ይዘን እነሆ ቀረብን ።
የጨጓራ በሽታ የምንለው የምግብ መዋጫ ቱቦንና የትንሹ አንጀት መግቢያን ለህመም የሚዳርግ በሽታ ነው ። የተለያዩ አይነቶች የጨጓራ ህመሞች አሉ ከእነዚህ መካከል የጨጓራ መቆጣት እና የጨጓራ ካንሰር ይጠቀሳሉ ። ለጨጓራ በሽታ መንስኤ ከሆኑ ነገሮች መካከል ዋንኛው የባክቴሪያ ኢንፌክሽን ነው ። ይህም ሄሊካባክተር ፓይሎሪ ተብሎ በሚጠራው ባክቴሪያ አማካኝነት የሚከሰት ነው ። ይህ ባክቴሪያ የሚተላለፈው በምግብና በመጠጥ ውሃ ነው ።
በምግብና በውሃ አማካኝነት ወደ ሰውነታችን ውስጥ የገባው ባክቴሪያ የጨጓራን የመከላከል አቅም አልፎ ወደ ጨጓራችን ውስጥ በመግባት ይባዛል ። ከዚህ በኋላ የጨጓራን ህመም ያስከትላል ።
የጨጓራ በሽታ በተለይ በቂና ንጹህ የመጠጥ ውሃ እንደልብ በማይገኝባቸው ታዳጊ አገራት ችግሩ የጐላ ነው ።
90 በመቶ የሚሆነው የታዳጊ አገር ህዝቦች የዚህ ባክቴሪያ ተሸካሚ ናቸው ። ሁለተኛው የጨጓራ በሽታ መንስኤ በሰውነታችን ውስጥ የሚገኘው አሲድ መጨመር ነው ። ይህ ሁኔታም ሊከሰት የሚችለው ለተለያዩ በሽታዎች ማስታገሻነት የምንወስዳቸው መድሃኒቶች የአሲድ መጠኑን ከፍ ሲያደርጉት ነው ።
ለዚህም አስፕሪንን እንደምሳሌ ማንሳት እንችላለን ።
በአገራችን ከጨጓራ መላጥ ይልቅ የትንሹ አንጀት መላጥ ችግር ልቆ የሚገኝ ሲሆን ወንዶች ከሴቶች ይልቅ በበሽታው የመያዝ እድላቸው በሁለት እጥፍ ከፍ ያለ መሆኑን መረጃዎች ይጠቁማሉ ። የደም አይነታቸው ኦ የሆነ ሰዎች በጨጓራ በሽታ የመያዝ እድላቸው ከፍ ያለ መሆኑን የሚጠቁሙት መረጃዎች እነዚህ ሰዎች በተጥሮአቸው የደም አይነታቸው ኦ ካልሆነ ሰዎች ይልቅ ከፍ ያለ አሲድ የማመንጨት ባህርይ አላቸው ። ይህ አሲድ ከጨጓራ የመከላከል አቅም በላይ በሚሆንበት ወቅት ጨጓራና አንጀት ላይ የመላጥ ችግርን ሊያስከትል እንደሚችል ይገልጻሉ ።
የጨጓራና የአንጀት መላጥ በሽታዎች ምልክት ሊኖራቸውም ላይኖራቸውም ይችላል ። ይህ ችግር ካለባቸው ሰዎች መካከል 30% የሚሆኑት ምንም አይነት ምልክቶችን የማያሳዩ ሲሆን 70% የሚሆኑት ግን ከእምብርት በላይ የማቃጠል የማግሳት የማቅለሽለሽና የማስመለስ የምግብ አለመስማማትና የቃር ስሜት ምልክቶችን ሊያሳዩ ይችላሉ ።
የጨጓራ መላጥና የአንጀት መላጥ በሽታዎች በጊዜውና በወቅቱ ታውቀው ህክምና ካልተደረገላቸው የአንጀት መበሳትን ሊያስከትሉ ይችላሉ ። መላጡ የደም ስርን ካገኘ ደግሞ ደም ሊደማና የከፋ አደጋ ሊያስከትል ይችላል ። ተገቢ ህክምና ሳያገኝ የቀረው የጨጓራ መላጥ በሽታ ከዚህ በተጨማሪ ሲላጥ ሲድን ተመልሶ ሲላጥ ሲድን ይቆይና ጠባሳ ይፈጥራል ። ይህ ጠባሳ ደግሞ ከጨጓራ ወደ አንጀት ምግብ የሚያስተላልፈውን ቱቦ በመዝጋት ምግብ ጨርሶ እንዳይደርስ ሊያደርገው ይችላል ያስመልሰዋል የአፍ ጠረንን ይቀይራል ቀስ እያለም ጨጓራው ሊበሳ ይችላል ።
በዚህ ምክንያትም ጨጓራ ውስጥ ያለ አሲድ ወደ ሆድ እቃ ይሰራጭና ሰውየውን ሊገድለው ይችላል ። ይህ ሁኔታ በአገራችን በተለይም በገጠሪቱ የአገሪቱ አካባቢዎች በስፋት ይታያል ።
የጨጓራ በሽታ አንድ አይነት ብቻ ባለመሆኑ የትኛው አይነት በሽታ እንደሆነ ለማወቅ ምርመራ ማድረግ ያስፈልጋል ።
ይህም ህመምተኛው ችግሩ ያለበት በምግብ መዋጫ ቱቦው በትንሹ አንጀቱ ወይም በጨጓራው ውስጥ መሆኑን ለመለየት ያስችላል ። ህክምናውም ምርመራ በተደረገለትና ችግሩ ተለይቶ በታወቀ በሽታ ላይ በመሆኑ ውጤታማ ይሆናል ። በግምታዊ ህክምና የሚታዘዙ መድሃኒቶች እጅግ አደገኛ የሆኑ ችግሮችን ያስከትላሉ ።
ጾም ንዴት ብስጭት የስራ ብዛት ቅመም የበዛባቸውን ምግቦች መመገብ ለጨጓራ ወይንም ለአንጀት መላጥ በሽታዎች ምክንያት ወይንም መነሻ ሊሆኑ ባይችሉም ችግሩን ሊያባብሱት ይችላሉ ።
ለዚህ ለዛሬው ጸሀፌ መነሻ ወደ ሆነኝና ጾም ህመሙን ሊያባብሰው ይችላል ። የዚህ በሽታ ተጠቂ የሆኑ ሰዎች ምግብ ሳይመገቡ ሲቀሩ የህመም ስሜት የሚባባስባቸው ሲሆን ምግብ ሲመገቡ ግን የህመም ስሜቱ ይጠፋል ። ጋስተሪክ አልሰር የተባለው የጨጓራ በሽታ ችግር ግን ህመምተኛው ምግብ ሳይመገብ ሲቀር የህመም ስሜቱ የማይኖር ሲሆን ምግብ በሚመገብበት ጊዜ ግን የህመም ስሜቱ ይቀሰቀስበታል ። የጨጓራ ህመምተኛ የሆነው ሰው እንደበሽታው አይነት ምግብ መመገቡ ወይም አለመመገቡ ችግሩን ሊያባብሱበት ስለሚችሉ እነዚህን ነገሮች በአግባቡ ማጥናትና ለበሽታው ህክምና ማድረግ ይጠበቅበታል ።
በጾም ወቅት በአብዛኛው ከቅባት ምግቦች የመቆጠብ ሁኔታ ይታያል ። የጨጓራ ህመም ችግር ያለባቸው ሰዎች ቅባት የበዛባቸውን ምግቦች በሚመገቡበት ጊዜ ህመሙ እንዲባባስባቸው ስለሚያደርግ የጾም ወቅት እነዚህ ህመምተኞች የተሻለ ጤንነት የሚሰማቸው ጊዜ ይሆናል ።
ሆኖም ጾም ለጨጓራ በሽታ መንስኤ ምክንያት ሊሆኑ ይችላል የሚል መረጃዎች የሉም ። እንደውም ለረዥም ጊዜያት ያለእረፍት ሲሰራ የቆየውን ጨጓራና አንጀት ጥቂት እረፍት መስጠት ይሆናል ። በጾም ሰበብ ለጨጓራችን ጥቂት እረፍት እየሰጠን ረዘም ላለ ጊዜ አገልግሎት እንዲሰጠን ካላደረግን በስተቀር ጨጓራችን ተቆጥቶ ያኮርፋል ። ጨጓራችንን ካስኮረፍነው ደግሞ ቅጣቱ ከባድ ነውና ጾም ጥሩ መፍትሄ ይመስለናል ።
መልካም የጾም ወቅት ለሁለቱም እምነት ተከታዮች እየተመኘሁ ጽሁፌን በዚሁ ቋጨሁ ።



