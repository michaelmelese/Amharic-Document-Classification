በሽታና መድሃኒቶች ሲለማመዱ ።
ከህመሟ የመሻል ምልክቶችን ስታገኝ መድሃኒት መዋጧን ወዲያው ታቆማለች ። የቶንሲል ህመሟ ከሳምንታት ባልዘለለ ጊዜ እየደጋገመ ቢመላለስባትም መድሃኒቶችን ስትጀምር ቶሎ ይሻላት ነበር ። አሁን ግን ጠንክሯል ። በሽሮፑም በሚዋጥ ክኒኑም ህመሟን ለማስታገስ ጥረት ብታደርግም አልተሳካላትም ። የጉሮሮዋ እብጠት ጨርሶውኑ ምግብ መዋጥ ከልክሏታል ። ፋርማሲስቱ ጐረቤቷ በሽታሽ መድሃኒቱን ተለማምዷል ። ስለዚህ ወደ ሆስፒታል መሄድ አለብሽ ብሏታል ። ህመሟ ከአቅሟ በላይ ሲሆንባት ከመንደራቸው ከፍ ብሎ ወዳለው የግል ክሊኒክ አመራች ። ሀኪሙ ምርመራውን ሲያጠናቅቅ መድሃኒት አዘዘላት ። የታዘዘላትን መድሃኒት ለቀናት ዋጠች ከህመሟ የመሻል ምልክት ግን አላየችም ። ሀኪሙ በቀን 3 ጊዜ እንድትውጥ ያዘዘላትን ባለ 500 ሚ.ግ መድሃኒት በስልጣኗ በቀን አራት ጊዜ መውሰድ ጀመረች ። አሁንም ምላሽ የለም ። ሁኔታዋ ያሳሰባቸው ቤተሰቦቿ ወደ ሆስፒታል ይዘዋት ሄዱ ። ምርመራውን ያካሄደላት ዶክተር ስለቀድሞ የህክምና ታሪ ጠይቆና የታዘዘላትን መድሀኒት አይቶ በሽታው መድሃኒቱን ስለተለማመደ በምትወስደው መድሃኒት ፈውስን ማግኘት እንደማትችልና የተለየ ህክምናና ክትትል እንደሚያስፈልጋት ለዚህ ደግሞ ሰፋ ያለ ጊዜና ተጨማሪ ወጪ እንደሚያስፈልጋት ነገራት ። በህመሟ ሳቢያ አልጋ ላይ ከዋለች ጀምሮ የተዘጋውን እና ከእጅ ወደ አፍ የሆነ ኑሮዋን የምትገፋበትን የሸቀጥ ሱቅ እንደ ሃሳቧ ቶሎ መክፈት አለመቻልዋ የመርዶ ያህል ከበዳት ። በመጨረሻ የጤናዋ ጉዳይ አሳሰባትና ከሆስፒታሉ የታዘዘላት መድሃኒት ገዝታ በአግባቡ መውሰድ ጀምራለች ። መድሃኒቱን በታዘዘላት መጠንና ሁኔታ ሳታቋርጥ መውሰድ እንዳለባት ከሀኪሟ ተነግሮአታል ። ህመሟ ቢታገስላትም እንን የታዘዘላትን መድሃኒት ሳትጨርስ እንደማታቋርጠው ወስናለች ። መድሃኒት ጀምሮ ማቋረጥና ያለ ሀኪም ትእዛዝ መውሰድ የሚያስከትለውን ችግር አይታለችና እንደዚህች ወጣት በርካታ ህሙማን በየእለቱ ለሚያጋጥሟቸው ቀላል የተባሉ ህመሞች ቶንሲል ሆድ ቁርጠት ራስ ምታትና ጉንፋን በፈቃዳቸው መድሀኒቶችን ለራሳቸው አዘው ከየፋርማሲው እየገዙ ይጠቀማሉ ። መድሃኒቶቹ ህመማቸውን ካስታገሱላቸው በኋላ መውሰዳቸውን ያቋርጣሉ ። ይሄ ደግሞ መድሃኒት የተለማመደ ቫይረስ እንዲራባ በማድረግ ከፍተኛ የጤና ችግሮችን ያስከትላል ። እንደ አለም ጤና ድርጅት ትርጓሜ መድሃኒቶች የሚባሉት ለህመምተኞች በሚስማማ መልኩ ተዘጋጅተው በሽታን ለመከላከልና ለማከም የሚያገለግሉ ኬሚካሎች ናቸው ።

ሁሉም መድሃኒቶች የጐንዮሽ ጐጂ ባህርያት አሏቸው ። እነዚህ የጐንዮሽ ጉዳቶች ከቀላል እስከ ከፍተኛ ደረጃ ሊደርሱ ይችላሉ ። መድሃኒቶቹ በጥቅም ላይ የሚውሉትም የሚያስከትሉት የጐንዮሽ ጉዳት ከሚሰጡት ጥቅም አንጻር ሲወዳደር አናሳ ሆኖ ሲገኝ ነው ። ለህመምተኛው መድሃኒቶችን የሚያዙ ሀኪሞችም ሆኑ መድሃኒት የሚያድሉ ባለሙያዎች መድሃኒቶቹ የሚያስከትሉትን የጐንዮሽ ጉዳቶች ለህመምተኛው በግልጽ ማሳወቅ ይጠበቅባቸዋል ። የኢትዮጵያ መድሃኒት ቁጥጥር ባለስልጣን ከዩኤስኤድ ኤምኤስኤችና ኤስፒኤስ ጋር በመተባበር የጸረ ተህዋስያን መድሃኒት መላመድና የሚያስከትሉትን የጤና የማህበራዊና ኢኮኖሚያዊ ችግሮች አስመልክቶ በአዳማ ከተማ ለሁለት ቀናት ለጋዜጠኞች ስልጠና አዘጋጅቶ ነበር ። ጸረ ተህዋስያን መድሃኒት የሚባሉት በቫይረስ በባክቴሪያ በፈንገስና በፕሮቶዞዋ አማካኝነት የሚመጡ በሽታዎችን ለማከም የሚያገለግሉ መድሃኒቶች ናቸው ። የመጀመሪያው ጸረ ተህዋስ መድሃኒት ተብሎ እንደሚጠራ የባለስልጣን መ/ቤቱ ይፋ ያደረጋቸው መረጃዎች ያመለክታሉ ። ጸረ ተህዋስያን መድሃኒት መላመድ በሁለት መንገዶች ይከሰታል ። የመጀመሪያው የጸረ ተህዋስያን መድሃኒቶች በሚወሰዱበት ወቅት በሰውነታችን ውስጥ የሚገኙትን በሽታ አምጪ ተህዋስያን ይገድሏቸዋል አንዳንዶቹን ደግሞ እድገታቸውን ይገቱአቸዋል ። በዚህ ወቅት በሽታ አምጪ ተህዋሳቱ የመድሃኒቱን ኬሚካላዊ ባህርይ እንደሰው ያጠናሉ ። ከዚህ በኋላም መድሃኒቱን ለመቋቋምና ከጉዳት ለመዳን በሪቮሌሺን ሲስተም መለወጥ ይጀምራሉ ። መድሃኒቱንም ይለምዱታል ። በዚህ ጊዜም መድሃኒቱ ጥቅም አልባ ይሆናል ማለት ነው ። ይህ አይነቱ በሽታዎች ከመድሃኒት ጋር የመላመድ ።
ሲስተም መድሃኒት ሳያልቅ መቋረጥ በልዩ ልዩ ማህበራዊ ሰበቦችና ሃይማኖታዊ ጉዳዮች ሳቢያ የመድሃኒት አወሳሰድ ስርአትን ማዛባት በህብረተሰቡ ሊሻሻሉ የሚገባቸው ጉዳዮች ናቸው ! በሀኪሞችና በፋርማሲ ባለሙያዎች ዘንድ ደግሞ የተሳሳቱ መድሃኒቶችን የማዘዝና የመስጠት ስለ መድሃኒቱ አወሳሰድ ለህመምተኛው በበቂ ሁኔታ አለማስረዳትና ህመምተኛው መድሃኒቱን በሚወሰድበት ጊዜ ሊከተሉ የሚችሉትን የጐንዮሽ ጉዳቶች ህመምተኛው እንዲያውቅ አለማድረግ ይጠቀሳሉ ። ከዚህ በተጨማሪም ህመምተኛው መድሃኒቱን ጀምሮ በማቋረጡ ምክንያት ሊፈጠሩበት ስለሚችሉ ችግሮች በአግባቡ ሊነገረው ይገባል ። በተገቢው የመድሃኒትአይነትና በትክክለኛው አወሳሰድ በቀላሉ ሊድን የሚችለው በሽታ ሌሎች ውድና አስከፊ ጐጂ ባህርይ ያላቸው መድሃኒቶችን ለረጅም ጊዜ እንድንጠቀም ሊያስገድደን ህክምናውንም ውስብስብና አስቸጋሪ ሊያደርገው ይችላልና ከፍተኛ ጥንቃቄ ልናደርግ ይገባናል ። ጽሁፌን የማጠቃልለው ሰሞኑን በሰማኋት ቀልድ መሰል እውነተኛ ታሪክ ነው ። ኬሎኔሉ ቆፍጣና የደርግ ወታደር ናቸው ። መርካቶ አካባቢ ከሚገኝ አንድ የጓደኛቸው ሱቅ ውስጥ ከወዶቻቸው ጓደኛሞቹ እየተገናኙ ይጫወታሉ ። ስለ ምርጫ ስለ አገር ፍቅር ስለ ኑሮ ውድነት ስለ ቀድሞ ታሪክ ሁሌም ይወራል ። እነዚህ ሁሉ ከሚያነቧቸው የግል ጋዜጦች የሚያነቧቸው ናቸው ። እኚህ የደርግ ኮሎኔል ከሌሎች ጓደኞቻቸው የሚለዩበት አንድ ጉዳይ አለ ። በወቅቱ ይታተሙ የነበሩ የግል ጋዜጦችን ሁሉንም ይገዛሉ ። ይህ የእኚህ ኮሎኔል የእለት ተእለት ህይወት ነው ። ተዛንፎ አያውቅም ። ይህንን ሁሉ ጋዜጣ የሚገዙትና የሚያነቡት ለምንድነው ? ብሎ ለጠየቃቸው ሁሉ ጋዜጦቹን አንብቤ አንብቤ ሳበቃለሽ ብዬ ያለሃሳብ እተኛለሁ በሽታዬን ማስረሻ መድሃኒቶቼ ናቸው ነበር መልሳቸው ። ከጊዜ በኋላ ኮሎኔል የሚገዟቸውን ጋዜጦች ከቀን ወደ ቀን እየቀነሱ መጡና አንዲት ጋዜጣ ላይ ብቻ የሙጢኝ አሉ ። ሁኔታቸውን የታዘበው የቀድሞ ጠያቂ ሌላ ጥያቄ ይዞላቸው ቀረበ ። ኮሎኔል ምነው ምን ሆኑ አንድ ጋዜጣ ብቻ ሆነ የሚገዙት ? ኮሎኔሉ ሲመልሱም ጋዜጦቹን እንደ መድሃኒት ሰውነቴ ለመዳቸው ። ደህና እንቅልፍ አልሰጥ አሉኝ ። ይመጣሉ ያሏቸው አይመጡም ። እንዲህ ሊሆን ነው ያሉት አይከናወን ተስፋ ብቻ ! ከህመሜ አልፈውስ አሉኝ !




