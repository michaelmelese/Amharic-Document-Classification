ውሃ ያድናል ውሃ ይገድላል ።
ውሃን መጠጣት የምግብ ስልቀጣ ሂደትን ለማፋጠንና የሰመረ ለማድረግ እንዲሁም ቆዳን ለማጥራት ድካምን ለማብረድና ትኩረት የመስጠት ችሎታን ለመጨመር ከፍተኛ ጠቀሜታ እንዳለው ባለሙያዎች ይናገራሉ ። ይሁን እንጂ ከልክ ሲያልፍ ለሞት እንደሚዳርግ የእንግሊዝ ተመራማሪዎች በቅርቡ ይፋ ያደረጉት መረጃ አመልክቷል ።
ከመጠን ያለፈ ውሃ መጠጣት የኩላሊትን የማጣራት ተግባር እንደሚያውክና ደማችንን በማቅጠን የሰውነታችንን የጨው ክምችት ቀንሶ ለሞት እንደሚዳርግ የጠቆመው መረጃው የውሃው መጠን እጅግ ሲበዛ የአእምሮአችን የውስጠኛው ክፍል እንዲያብጥና የአእምሮ ስራ እንዲስተጓጐል ያደርጋል ብሏል ። የደም ዝውውራችንንና ትንፋሻችንን የሚቆጣጠረው የአእምሮአችን ክፍል በእብጠቱ ሳቢያ በሚደርስበት ጉዳት ስራው ሲስተጓጐል በትንፋሽ እጥረትና በደም ዝውውር መዛባት ምክንያት ለህልፈት ልናደርግ እንደምንችል መረጃው አመልክቷል ።
አንድ ሰው በየሁለት ሰአቱ ከአንድ ጊዜ በላይ ሽንቱን ለመሽናት ወደመጸዳጃ ቤት ከተመላለሰና የሽንቱ ቀለም ንጹህ ውሃ የሚመስል ከሆነ የጠጣው ውሃ ከመጠን ማለፉን እንደሚያመለክትም ተማራማሪዎቹ ይፋ ያደረጉት መረጃ ይጠቁማል ።


