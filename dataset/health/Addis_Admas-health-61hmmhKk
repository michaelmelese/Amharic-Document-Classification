በኤችአይቪ ምርመራ ጊነስ ቡክ ላይ ለመመዝገብ ጥረት ተጀመረ ።
ኢትዮጵያን በኤችአይቪ ምርመራና የምክር አገልግሎት ጊነስ ቡክ ኦፍ ሪከርድ ላይ ለማስመዝገብ ጥረት እየተደረገ መሆኑን ዩኤንኤድስ የተባለ ድርጅት አስታወቀ ።
በስምንት ሰአት ጊዜ ውስጥ ለሁለት ሺህ ሰዎች ነጻ የኤችአይቪ ምርመራና ምክር አገልግሎት በመስጠት አገሪቱን በጊነስ መዝገብ ላይ ለማስመዝገብ የሚደረገው ጥረት በጋምቤላ ክልል ህዳር 21 ቀን 2007 አ.ም እንደሚከናወን አዘጋጆቹ ለአዲስ አድማስ ገልጸዋል ።
ከሁለት አመት በፊት በተመሳሳይ ሁኔታ የአለም ክብረወሰን ሆኖ በጊነስ መዝገብ ላይ የሰፈረው በአሜሪካና በአርጀንቲና ለ1380 ሰዎች የተሰጠው ነጻ የምርመራና የምክር አገልግሎት እንደሆነ ታውቋል ። ጥረቱ ለአገሪቱ በጐ ገጽታ ከማላበስ ባሻገር በክልሉ በኤችአይቪ ዙሪያ ያለውን ግንዛቤ ለማሳደግ ያግዛል ተብሏል ።
